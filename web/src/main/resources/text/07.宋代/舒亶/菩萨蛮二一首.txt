form=词
tags=

白苹洲渚垂杨岸。
藕花未放青蒲短。
斜日画船归。
背人双鹭飞。
醉眠金马客。
不道风尘隔。
红影上窗纱。
小庭空落花。
杜鹃啼破江南月。
香风扑面吹红雪。
赋就缕金笺。
黄昏醉上船。
年华爽短鬓。
事往情何尽。
明日各天涯。
来春空好花。
画船槌鼓催君去。
高楼把酒留君住。
去住若为情。
西江潮欲平。
江潮容易得。
只是人南北。
今日此尊空。
知君何日同。
画檐细雨偏红烛。
疏星冷落排寒玉。
赌得碧云篇。
金波更涉船。
樽前当日客。
行色垂杨陌。
天阔水悠悠。
含情独倚楼。
江梅未放枝头结。
江楼已见山头雪。
待得此花开。
知君来不来。
风帆双画鷁。
小雨随行色。
空得郁金裙。
酒痕和泪痕。
金船满引人微醉。
红绡笼烛崔归骑。
香泛雪盈杯。
云龙疑梦回。
不辞风满腋。
旧是仙家客。
坐得夜无眠。
南窗衾枕寒。
流年又见风沙送。
钧天回首清都梦。
塞雁几时归。
镜中双鬓非。
绿袍同冷暖。
谁道交情短。
愁斛若为量。
还随一线长。
柳桥花坞南城陌。
朱颜绿发长安路。
雨後小池台。
寻常载酒来。
马头今日路。
却望城西去。
斜日下汀洲。
断云和泪流。
楼前流水西江道。
江头水落芙蓉老。
画鼓叠凉波。
凭栏颦翠娥。
当年金马客。
青鬓芦花色。
把酒感秋蓬。
骊歌半醉中。
绿窗酒醒春如梦。
小池犹见红云动。
露湿井干桐。
翠阴生细风。
雨过芳塘净。
清昼闲中永。
门外立双旌。
隔花闻笑声。
绮栊深闭桃园曲。
刘郎老向花间宿。
笑脸抹流霞。
心知是小琶。
纤纤垂素玉。
掠鬓春云绿。
弹了醉思仙。
小窗红日偏。
三年江上风吹泪。
夭桃艳杏无春意。
今日欲开眉。
那堪更别离。
莫折长亭柳。
折尽愁依旧。
只有醉如狂。
人生空断肠。
疏英乍蕾馀寒浅。
蹋枝小鹊娇犹颤。
谩炷水沈香。
帘波不是湘。
清愁支酒力。
畏听江城笛。
恁忍说华年。
垂垂欲暮天。
香波绿暖浮鹦鹉。
黄金捍拨么弦语。
小雨落梧桐。
帘栊残烛红。
人生闲亦好。
双鬓催人老。
莫惜醉中归。
醒来思醉时。
小池山额垂螺碧。
绿红香里眠鸂鶒。
波面翠云开。
仙槎天上来。
吹将红日落。
懊恼严城角。
风月此时情。
知君华发生。
小亭露厌风枝动。
鹊炉火冷金瓶冻。
悄悄对西窗。
瘦知罗带长。
欲眠思殢酒。
坐听寒更久。
无赖是青灯。
开花故故明。
一回别後一回老。
别离易得相逢少。
莫问故园花。
长安君是家。
短亭秋日晚。
草色随人远。
欲醉又还醒。
江楼暮角声。
忆曾把酒赏红翠。
舞腰柳弱歌声细。
纵马杏园西。
归来香满衣。
宝车空犊驻。
事逐孤鸿去。
搔首立江干。
春萝挂暮山。
真珠酒滴琵琶送。
行云旧识巫山梦。
空得醉中归。
老来心事非。
江梅含日暖。
照水花枝短。
密叶似商量。
向人春意长。
朱帘乍卷层烟起。
露华深浅初疑洗。
困倚玉阑风。
绮罗知几重。
向人如有意。
不醉何时醉。
便得一枝红。
犹胜两鬓空。
樽前休话人生事。
人生只合樽前醉。
金盏大如船。
江城风雪天。
绮窗灯自语。
一夜芭蕉雨。
玉漏为谁长。
枕衾残酒香。
以上舒づ作品《菩萨蛮》共21首        
