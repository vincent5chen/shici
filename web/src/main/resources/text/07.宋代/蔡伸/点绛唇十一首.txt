form=词
tags=

背壁灯残，
卧听檐雨难成寐。
井梧飘坠。
历历蛩声细。
数尽更筹。
滴尽罗巾泪。
如何睡。
甫能得睡。
梦到相思地。
解绂朝天，
满城桃李繁阴市。
彩舟难驻。
忍听骊歌举。
协赞中兴，
圣意方倾注。
从今去。
五云深处。
稳步沙堤路。
绿萼冰花，
数枝清影横疏牖。
玉肌清瘦。
夜久轻寒透。
忍使孤芳，
攀折他人手。
人归後。
断肠回首。
只有香盈袖。
梅雨初晴，
画栏开遍忘忧草。
兰堂清窈。
高柳新蝉噪。
枕上芙蓉，
如梦还惊觉。
匀妆了。
背人微笑。
风入玲珑罩。
人面桃花，
去年今日津亭见。
瑶琴锦荐。
一弄清商怨。
金日重来，
不见如花面。
空肠断。
乱红千片。
流水天涯远。
水绕孤城，
乱山深锁横江路。
帆归别浦。
苒苒兰皋暮。
人在天涯，
雁背南云去。
空凝伫。
凤楼何处。
烟霭迷津渡。
香雪飘零，
暖风著柳笼丝雨。
恼人情绪。
春事还如许。
宝勒朱轮，
共结寻芳侣。
东郊路。
乱红深处。
醉拍黄金缕。
玉笋持杯，
敛红颦翠歌金缕。
彩鸳戢羽。
未免群鸡妒。
我为情多，
愁听多情语。
君休诉。
两心坚固。
云里千条路。
月缺花残，
世间乐事难双美。
夜来相对。
把酒弹轻泪。
一点情锺，
销尽英雄气。
樊笼外。
五湖烟水。
好作扁舟计。
云雨匆匆，
洞房当日曾相遇。
暂来还去。
无计留春住。
宝瑟重调，
静听莺弦语。
休轻负。
绮窗朱户。
好做风光主。
帐外华灯，
翠屏花影参差满。
锦衣香暖。
苦恨春宵短。
画角声中，
云雨还轻散。
河桥畔。
月华如练。
回首成肠断。
以上蔡伸作品《点绛唇》共11首        
