form=词
tags=

朝来一陈狂风雨。
春光已作堂堂去。
茂绿满繁枝。
青梅结子时。
攀枝惊晼晚。
乐事孤心眼。
正是惜春归。
那堪怨别离。
当时携手今千里。
可堪重到相逢地。
触目尽关心。
流莺尚好音。
无人知我意。
只有涓涓泪。
寂寞到斜阳。
罗衣裛旧香。
飞英不向枝头住。
等闲又送春归去。
云幄翠阴浮。
长随日脚流。
玉箫吹凤怨。
惊起楼中燕。
飞去自双双。
恼人空断肠。
花冠鼓翼东方动。
兰闺惊破辽阳梦。
翠被小屏山。
晓窗灯影残。
并头双燕语。
似诉横塘雨。
风雨晓寒多。
征人可奈何。
金铺半掩银瞻满。
个人应恨归来晚。
轧轧橹声迟。
那知心已飞。
迎门一笑粲。
娇困横波慢。
偎倚绿窗前。
今宵人月圆。
鸣茄叠鼓催双桨。
扁舟稳泛桃花浪。
别泪洒东风。
前欢如梦中。
梦魂无定据。
不到相逢处。
纵使梦相逢。
香闺岂解同。
凝羞隔水抛红豆。
嫩桃如脸腰如柳。
心事暗明期。
阳台云雨迷。
玉楼花似雪。
花上朦胧月。
挥泪执柔荑。
匆匆话别时。
双双紫燕来华屋。
雨馀芳草池塘绿。
一夜摆花风。
莺花满树红。
杯深君莫诉。
醉袖歌金缕。
无奈惜花心。
老来情转深。
水光山影浮空碧。
柳丝摇曳春无力。
柳岸系行舟。
吹箫忆旧游。
旧游堪更忆。
望断迷南北。
千古恨悠悠。
长江空自流。
杏花零落清明雨。
卷帘双燕来还去。
枕上玉芙蓉。
暖香堆锦红。
翠翘金钿雀。
蝉鬓慵疏掠。
心事一春闲。
黛眉颦远山。
鸳鸯枕上云堆绿。
兰膏微润知新沐。
开帐对华灯。
见郎双眼明。
锦衾香馥郁。
槛竹敲寒玉。
何物最无情。
晓鸡咿喔声。
以上蔡伸作品《菩萨蛮》共11首        
