form=词
tags=

薄晚烟林澹翠微。
江边秋月已明晖。
纵远舵，
适天机。
水底闲云片段飞。
扁舟小缆荻花风。
四合青山暮霭中。
明细火，
倚孤松。
但愿尊中酒不空。
春入渭阳花气多。
春归时节自清和。
冲晓雾，
弄沧波。
载与俱归又若何。
骇浪吞舟脱巨鳞。
结绳为网也难任。
纶乍放，
饵初沈。
浅钓纤鳞味更深。
暮暮朝朝冬复春。
高车驷马趁朝身。
金拄屋，
粟盈囷。
那知江汉独醒人。
侬家活计岂能明。
万顷波心月影清。
倾绿酒，
糁藜羹。
保任衣中一物灵。
青草开时已过船。
锦鳞跃处浪痕圆。
竹叶酒，
柳花毡。
有意沙鸥伴我眠。
清湾幽岛任盘纡。
一舸横斜得自如。
惟有此，
更无居。
从教红袖泣前鱼。
谁云渔父是愚翁。
一叶浮家万虑空。
轻破浪，
细迎风。
睡起篷窗日正中。
水涵微雨湛虚明。
小笠轻蓑未要晴。
明鉴里，
縠纹生。
白鹭飞来空外声。
无数菰蒲间藕花。
棹歌轻举酌流霞。
随家好，
转山斜。
也有孤村三两家。
一湖春水夜来生。
几叠春山远更横。
烟艇小，
钓丝轻。
赢得闲中万古名。
鱼信还催花信开。
花风得得为谁来。
舒柳眼，
落梅腮。
浪暖桃花夜转雷。
远水无涯山有邻。
相看岁晚更情亲。
笛里月，
酒中身。
举头无我一般人。
云洒清江江上船。
一钱何得买江天。
催短棹，
去长川。
鱼蟹来倾酒舍烟。
以上赵构作品《渔父词/渔父》共15首        
