form=词
tags=

八巡将止。
八节四时人贺喜。
汉俗成风。
薛老之言贵尚通。
妻儿设酒。
更得比邻相庆寿。
虚度时何。
只恐妻儿怪汝多。
必恭敬止。
老子甚为桑梓喜。
骏马争风。
诗卷人人数百通。
斗杓挹酒。
齐祝乡人箕翼寿。
天若言何。
更乞文星下照多。
不能者止。
百念灰心无所喜。
暖日和风。
手把奇文诵数通。
老来怯酒。
欲保残生期养寿。
少恕予何。
近日衰翁病觉多。
不如知止。
看尽世间无可喜。
心热生风。
王老门前问仲通。
六经如酒。
一句中人仁者寿。
仁道伊何。
要处还他静处多。
乘流坎止。
住个斋儿无愠喜。
竹引清风。
透入虚窗窍窍通。
仰天酌酒。
万八千年磐古寿。
身在无何。
只这斋儿已自多。
定而後止。
善到止时心地喜。
鱼跃鸢风。
此理昭然上下通。
好如好酒。
欲似人常心欲寿。
若到兹何。
治国治家用处多。
动而思止。
止即患生徒自喜。
试举幡风。
未举之前说已通。
携瓶沽酒。
却著衫来为我寿。
者也之何。
赚却阎浮世上多。
工夫莫止。
脱得壳儿方是喜。
不识真风。
只说双关夹脊通。
氤氲似酒。
元气本同天地寿。
君可能何。
一跃红楼好处多。
荷公临止。
宾客惯看儿亦喜。
歌雅歌风。
通鉴通书又史通。
欲相酹酒。
瓦缶田家羞出寿。
甚欲舟何。
愧没瑶觞玉斝多。
或行或止。
难得人间相聚喜。
一日分风。
千里如何信息通。
再倾寿酒。
五福从来先说寿。
其次云何。
直至三公未足多。
鸡鸣弗止。
弗到天明心弗喜。
投辖成风。
壑谷吾公宜弗通。
齐盟歃酒。
扬觯先听方饮寿。
盟载言何。
卜昼三杯不用多。
锦囊送止。
拆看篇篇珠玉喜。
大胜鱼风。
韶沪宫商角徵通。
醉而强酒。
有愧多闻张子寿。
其哂由何。
刻画无盐已甚多。
纠缠弗止。
成是败非生戚喜。
即灭灾风。
否极还须有泰通。
祸常因酒。
酒亦令人能介寿。
成也萧何。
败也萧何更是多。
九巡将止。
留读九歌章句喜。
尽溘埃风。
发轫苍梧万里通。
楚歌发酒。
读到人生何所寿。
试问原何。
尔独惺然枉了多。
酒巡未止。
先说一些儿事喜。
别调吹风。
佛曲由来自普通。
长鲸吸酒。
面对沈香山刻寿。
吸尽如何。
吸了西江说甚多。
渴心先止。
惟有杨家梅可喜。
争笑梅风。
空怨楼头角数通。
甜浆酿酒。
紫气结成千日寿。
不奈人何。
化作飞星处处多。
老而不止。
三岁发蒙心已喜。
朴略其风。
裴楷王戎简要通。
昏如醉酒。
羞见总龟灵且寿。
笑杀常何。
空有闲言长语多。
凌波不止。
少小拍浮荷女喜。
出没由风。
安得灵犀与暗通。
龙池醉酒。
应是太真羞见寿。
不晓谁何。
却是浑身一半多。
陋人居止。
旬一集真终日喜。
先自薰风。
客目轮流次第通。
昔贤置酒。
十老半千年纪寿。
知彼由何。
真处闲中日月多。
蓬门居止。
竹见宾来先啸喜。
窗外敲风。
果有宾朋姓字通。
莫嫌村酒。
且祝佳宾万千寿。
无用辞何。
日出明朝事更多。
棋枰响止。
胜负岂能全两喜。
不竞南风。
忽尔三生六劫通。
客方对酒。
一片捷音来自寿。
甚快人何。
大胜呼庐百万多。
气开气止。
引得丹元童子喜。
耳里闻风。
知是泥丸一窍通。
危楼宴酒。
不觉黄芽生蕊寿。
牙长如何。
只觉金花罩体多。
且安汝止。
快活心中惟法喜。
一处通风。
万别千差处处通。
腐肠是酒。
伐性蛾眉徒损寿。
诗到阴何。
剗地乱丝头绪多。
琴心和止。
姹女与君相对喜。
窗牖藏风。
每唤其名应即通。
玉英金酒。
更唤黄婆同饮寿。
莫讳人何。
见说婴儿屋里多。
擎拳仰止。
不是凡人名尹喜。
道骨仙风。
与帝神游结信通。
献花跪酒。
清彻云璈歌益寿。
所愿维何。
愿得升平乐事多。
人无常止。
暮四朝三时怒喜。
怪雨嫌风。
高耳皇天下听通。
刚而使酒。
骂坐灌夫忘客寿。
魋若予何。
夫子雍容语不多。
圣经五止。
止向丘隅黄鸟喜。
广大儒风。
一贯三才万类通。
太羹玄酒。
圣域能跻民域寿。
支派从何。
关内濂溪洛涧多。
十巡今止。
乐事要须防极喜。
烛影摇风。
月落参横影子通。
粗茶淡酒。
五十狂歌供宴寿。
敬谢来何。
再得寻盟後日多。
适然萃止。
不待灯花先报喜。
不速真风。
且免毛生不为通。
诗歌棋酒。
真正清欢真正寿。
事事真何。
更得真真真更多。
寿诗且止。
设席肆筵谁助喜。
抹月批风。
先向天厨号令通。
满卮天酒。
上与天田同日寿。
其应维何。
寿及天民性命多。
谁来贲止。
千里得朋方切喜。
汪氏门风。
大学中庸正脉通。
不妨诗酒。
请以还丹为荐寿。
已过羊何。
绍述韩门得趣多。
贪而忘止。
贪即生瞋逢饱喜。
一逐贪风。
恨不当初嫁邓通。
残杯剩酒。
食籍名中犹折寿。
若使兼何。
他日阴司罪过多。
贪容肯止。
结绶弹冠王贡喜。
稍借天风。
便说今年运大通。
华亭别酒。
安得思如亭鹤寿。
贵若从何。
只恐来生折本多。
停杯且止。
斋里百无为客喜。
冷淡文风。
只有狂言数百通。
不须载酒。
粗有五车聊当寿。
莫笑予何。
空
