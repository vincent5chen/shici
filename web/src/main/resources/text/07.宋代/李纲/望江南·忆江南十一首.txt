form=词
tags=

归去客，
迂骑过江乡。
茅店鸡声寒逗月，
板桥人迹晓凝霜。
一望楚天长。
春信早，
山路野梅香。
映水酒帘斜扬日，
隔林渔艇静鸣榔。
杳杳下残阳。
江上雪，
独立钓渔翁。
箬笠但闻冰散响，
蓑衣时振玉花空。
图画若为工。
云水暮，
归去远烟中。
茅舍竹篱依小屿，
缩鳊圆鲫入轻笼。
欢笑有儿童。
清昼永，
幽致夏来多。
远岸参差风扬柳，
平湖清浅露翻荷。
移棹钓烟波。
凉一霎，
飞雨洒轻蓑。
满眼生涯千倾浪，
放怀乐事一声歌。
不醉欲如何。
新阁就，
向日借清光。
广厦生风非我志，
小窗容膝正相当。
聊此傲羲皇。
狨尾拂，
高挂木绳床。
老病维摩谁问疾，
散花天女为焚香。
恰好细商量。
新酒熟，
云液满香篘。
溜溜清声归小瓮，
温温玉色照瓷瓯。
饮兴浩难收。
嘉客至，
一酌散千忧。
顾我老方齐物论，
与君同作醉乡游。
万事总休休。
新雨足，
一夜满南塘。
粳稻向成初吐秀，
芰荷虽败尚馀香。
爽气入轩窗。
澄霁後，
远岫更青苍。
两部蛙声鸣鼓吹，
一天星月浸光芒。
秋色陡凄凉。
新月出，
清影尚苍茫。
学扇欲生青海上，
如钩先挂碧霄傍。
星斗焕文章。
林下客，
把酒挹孤光。
斟酌嫦娥怜我老，
故窥书幌照人床。
此意自难忘。
烟艇稳，
浦溆正清秋。
风细波平宜进楫，
月明江静好沈钩。
横笛起汀洲。
鲈鳜美，
新酿蚁醅浮。
休问六朝兴废事，
白苹红蓼正凝愁。
千古一渔舟。
云岭水，
南北自分流。
触目澜翻飞雪浪，
赴溪盘屈转琼钩。
呜咽不胜愁。
归去客，
征骑远闽州。
路入江南春信未，
日行北陆冷光浮。
还揽旧貂裘。
云棹远，
南浦绿波春。
日暖风和初解冻，
饵香竿袅好垂纶。
一钓得金鳞。
风乍起，
吹皱碧渊沦。
红脍斫来龙更美，
白醪酤得旨兼醇。
一醉武陵人。
征骑远，
千里别沙阳。
泛碧斋傍凝翠阁，
凄云寺里印心堂。
回首意茫茫。
分水岭，
烟雨正凄凉。
南望瓯闽连海峤，
北归吴越过江乡。
极目暮云长。
以上李纲作品《望江南/忆江南》共11首        
