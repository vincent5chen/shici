form=词
tags=

白纻春衫新制。
准拟采兰修禊。
遮日走京尘，
何啻分阴如岁。
留滞。
留滞。
不似行云难系。
彩舫解维官柳。
楼上谁家红袖。
团扇弄微风，
如为行人招手。
回首。
回首。
云断武陵溪口。
何处偷谐心赏。
促坐绮罗筵上。
不记下楼时，
醉□月侵书幌。
怀想。
怀想。
清丽歌声妆样。
江上潮回风细。
红袖倚楼凝睇。
天际认归舟，
但见平林如荠。
迢递。
迢递。
人更远於天际。
莲叶初生南浦。
两岸绿杨飞絮。
向晚鲤鱼风，
断送彩帆何处。
凝伫。
凝伫。
楼外一江烟雨。
柳下玉骢双鞚。
蝉鬓宝钿浮动。
半醉倚迷楼，
聊送斜阳三弄。
豪纵。
豪纵。
一觉扬州春梦。
罗绮丛中初见。
理鬓横波流转。
半醉不胜情，
帘影犹招歌扇。
留恋。
留恋。
秋夜辞巢双燕。
梦想山阴游冶。
深径碧桃花谢。
曲水稳流觞，
暖絮芳兰堪藉。
萧洒。
萧洒。
月棹烟蓑东下。
日日春风楼上。
不见石城双桨。
鸳枕梦回时，
烛泪屏山相向。
流荡。
流荡。
门外白苹溪涨。
相见时难别易。
何限玉琴心意。
眉黛只供愁，
羞见双鸳鸯字。
憔悴。
憔悴。
蜡烛销成红泪。
雨後一分春减。
深院落红如糁。
柳外出秋千，
度日彩旗风颭。
销黯。
销黯。
门共宝奁长掩。
以上贺铸作品《忆仙姿/如梦令》共11首        
