form=词
tags=

芭蕉衬雨秋声动。
罗窗恼破鸳鸯梦。
愁倚□帘栊。
灯花落地红。
枕横衾浪拥。
好夜无人共。
莫道粉墙东。
蓬山千万重。
彩舟载得离愁动。
无端更借樵风送。
波渺夕阳迟。
销魂不自持。
良宵谁与共。
赖有窗间梦。
可奈梦回时。
一番新别离。
粉香映叶花羞日。
窗间宛转蜂寻蜜。
欢罢卷帘时。
玉纤匀面脂。
舞裙金斗熨。
绛襭鸳鸯密。
翠带一双垂。
索人题艳诗。
炉烟微度流苏帐。
孤衾冷叠芙蓉浪。
蟋蟀不离床。
伴人愁夜长。
玉人飞阁上。
见月还相望。
相望莫相忘。
应无未断肠。
绿窗残梦闻鶗鴂。
曲屏映枕春山叠。
梳□发如蝉。
镜生波上莲。
绛裙金缕褶。
学舞腰肢怯。
帘下小凭肩。
与人双翠钿。
绿杨眠後拖烟穗。
日长扫尽青苔地。
香断入帘风。
炉心檀烬红。
兰溪修祓禊。
上巳明朝是。
不许放春慵。
景阳临晓钟。
曲门南与鸣珂接。
小园绿径飞胡蝶。
下马访婵娟。
笑迎妆阁前。
鹧鸪声几叠。
艳艳金蕉叶。
未许被香鞯。
月生楼外天。
虚堂向壁青灯灭。
觉来惊见横窗月。
起看月平西。
城头乌夜啼。
兰衾羞更入。
敧枕偷声泣。
肠断数残更。
望明天未明。
章台游冶金龟婿。
归来犹带醺醺醉。
花漏怯春宵。
云屏无限娇。
绛纱灯影背。
玉枕钗声碎。
不待宿酲销。
马嘶催早朝。
朱甍碧树莺声晓。
残醺残梦犹相恼。
薄雨隔轻帘。
寒侵白纻衫。
锦屏人起早。
惟见馀妆好。
眉样学新蟾。
春愁入翠尖。
子规啼梦罗窗晓。
开奁拂镜严妆早。
彩碧画丁香。
背垂裙带长。
钿筝寻旧曲。
愁结眉心绿。
犹恨夜来时。
酒狂归太迟。
以上贺铸作品《菩萨蛮》共11首        
