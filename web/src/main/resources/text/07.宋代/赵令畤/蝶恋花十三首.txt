form=词
tags=

碧沼鸳鸯交颈舞。
正恁双栖，
又遣分飞去。
洒翰赠言终不许。
援琴请尽奴衷素。
曲未成声先怨慕。
忍泪凝情，
强作霓裳序。
弹到离愁凄咽处。
弦肠俱断梨花雨。
懊恼娇痴情未惯。
不道看看，
役得人肠断。
万语千言都不管。
兰房跬步如天远。
废寝忘餐思想遍。
赖有青鸾，
不必凭鱼雁。
密写香笺论缱绻。
春词一纸芳心乱。
别後相思心目乱。
不谓芳音，
忽寄南来雁。
却写花笺和泪卷。
细书方寸教伊看。
独寐良宵无计遣。
梦里依稀，
暂若寻常见。
幽会未终魂已断。
半衾如暖人犹远。
尺素重重封锦字。
未尽幽闺，
别後心中事。
佩玉采丝文竹器。
愿君一见知深意。
环玉长圆丝万系。
竹上斓斑，
总是相思泪。
物会见郎人永弃。
心驰魂去神千里。
锦额重帘深几许。
绣履弯弯，
未省离朱户。
强出娇羞都不语。
绛绡频掩酥胸素。
黛浅愁红妆淡伫。
怨绝情凝，
不肯聊回顾。
媚脸未匀新泪污。
梅英犹带春朝露。
镜破人离何处问。
路隔银河，
岁会知犹近。
只道新来消瘦损。
玉容不见空传信。
弃掷前欢俱未忍。
岂料盟言，
陡顿无凭准。
地久天长终有尽，
绵绵不似无穷恨。
卷絮风头寒欲尽。
坠粉飘香，
日日红成阵。
新酒又添残酒困。
今春不减前春恨。
蝶去莺飞无处问。
隔水高楼，
望断双鱼信。
恼乱横波秋一寸。
斜阳只与黄昏近。
丽质仙娥生月殿。
谪向人间，
未免凡情乱。
宋玉墙东流美盼。
乱花深处曾相见。
密意浓欢方有便。
不奈浮名，
旋遣轻分散。
最恨多才情太浅。
等闲不念离人怨。
梦觉高唐云雨散。
十二巫峰，
隔断相思眼。
不为旁人移步懒。
为郎憔悴羞郎见。
青翼不来孤凤怨。
露失桃源，
再会终无便。
旧恨新愁无计遣。
情深何似情俱浅。
屈指幽期惟恐误。
恰到春宵，
明月当三五。
红影压墙花密处。
花阴便是桃源路。
不谓兰诚金石固。
敛袂怡声，
恣把多才数。
惆怅空回谁共语。
只应化作朝云去。
数夕孤眠如度岁。
将谓今生，
会合终无计。
正是断肠凝望际。
云心捧得嫦娥至。
玉困花柔羞抆泪。
端丽妖娆，
不与前时比。
人去月斜疑梦寐。
衣香犹在妆留臂。
庭院黄昏春雨霁。
一缕深心，
百种成牵系。
青翼蓦然来报喜。
鱼笺微谕相容意。
待月西厢人不寐。
帘影摇光，
朱户犹慵闭。
花动拂墙红萼坠。
分明疑是情人至。
一梦行云还暂阻。
尽把深诚，
缀作新诗句。
幸有青鸾堪密付。
良宵从此无虚度。
两意相欢朝又暮。
争奈郎鞭，
暂指长安路。
最是动人愁怨处。
离情盈抱终无语。
以上赵令畤作品《蝶恋花》共13首      
