form=词
tags=

把绣成吟，
真压倒、古之元白。
佳句有、雪车冰柱，
曾无衿色。
一点不留烟火气，
时脾时有清风入。
更岭边、多少活人恩，
于公德。
公自是，
朝天客。
应笑我，
为人役。
看时犹多事，
公须一出。
琅腹细披忠抱寸，
龙颜密侍天威尺。
借笔端、从此润皇猷，
翰林伯。
才过新正，
能几日、海棠开了。
将谓是、睡犹未足，
嫣然何笑。
一片殷红新锦样，
天机知费春多少。
更芳期、不待燕黄昏，
莺清晓。
花旧说，
南昌好。
花宜占，
东风早。
想香霏地近，
融和偏巧。
佳句流传千古在，
石湖不见坡翁老。
倩何人、寄驿报家山，
教知道。
草草春盘，
那敢赋、丝青玉白。
湘波动、雁怀归思，
柳催行色。
冻逐寒梢残雪解，
暖随野烧轻烟入。
举人间、无物不光辉，
东皇德。
莺燕报，
朱门客。
乌兔老，
红尘役。
羡翠轺多暇，
彩花新出。
捧日东城行应制，
去天只隔城南尺。
趁五更、桦烛向端闱，
班常伯。
春日何来，
深雪里、南枝先白。
伊祈氏、一番陶冶，
千林色香。
弱柳眼回青尚浅，
小桃腮晕红将入。
笑渠侬、剪彩与裁花，
夸闺德。
九十日，
春还客。
数千里，
官为役。
看时来、雁随云去，
鱼从冰出。
一脉流通天造化，
三杯扶植身关尺。
对东皇、太乙续离骚，
需词伯。
荡节将行，
原显尽、花毡铺白。
人羡道、青丝辔整，
红蕖幕出。
宇宙中间无点医，
水天上下俱同色。
向个中、著此玉为人，
真英特。
元自得，
融和力。
浑不管，
凝寒极。
看福星临照，
政敷民格。
且访桃源仙世界，
伫传梅驿春消息。
定明年、拜表贺端闱，
螭坳立。
蝶梦惊残，
仿佛似、东方才白。
人报道、城疑不夜，
界几无色。
敲瓦微听冰线响，
开窗倏放风花入。
拥重貂、曾不觉寒侵，
将何德。
呼剡棹，
行为客。
平蔡垒，
何能役。
算争如、穷檐高卧，
闭门毋出。
安得松江江上去，
一蓑独钓丝千尺。
要不持、寸铁和前修，
文章伯。
姑射山人，
仙去後、唯存标格。
犹赖有、墨池老手，
草玄能白。
留得岁寒风骨在，
岂烦造化栽培力。
有世间、肉眼莫教看，
非渠识。
元不夜，
枝何月。
元未腊，
花何雪。
最孤高不受，
多情轻折。
只有暗香天靳予，
黄金作指难为术。
更若将、解语付真真，
空成色。
衮衮青春，
都只恁、堂堂过了。
才解得，
一分春思，
一分春恼。
儿态尚眠庭院柳，
梦魂已入池塘草。
问不知、春意到花梢，
深多少。
花正似，
人人小。
人应似，
年年好。
奈吴帆望断，
秦关声杳。
不恨碧云遮雁绝，
只愁红雨催莺老。
最苦是、茅店月明时，
鸡声晓。
既作闲人，
便应付、此身沟壑。
不应更，
将愁半点，
寸心中著。
责子渊明徒自苦，
忧君范老何时乐。
纵一嘲、一咏欲奚为，
何如莫。
不自鄙，
葵蔬恶。
还肯荐，
茅柴薄。
任侯门海陆，
杂陈珍错。
有暇盍联车骑过，
相忘勿遣诗情觉。
怕家僮、无处买莼鲈，
烹琴鹤。
今岁垂弧，
欲自寿、一辞莫措。
何可拟、翁头如雪，
香山白傅。
首夏一番罹重病，
去秋数月撄狂虏。
赖天公、肯为保馀生，
逢初度。
今幸释，
千钧负。
尤可喜，
归田去。
但蹒跚勃窣，
龙锺如许。
薇柳诸关成底事，
菊松三径犹堪主。
办篮舆、尚可檄渔樵，
盟鸥鹭。
今岁潇湘，
真个见、嘉平三白。
圜闠里、无非和气，
不知寒色。
宇宙幻成清净境，
了无一点红尘入。
问太空、此瑞自何来，
君王德。
歌笑是，
兔园客。
辛苦是，
鹅池役。
任谢家儿女，
赋嘲纷出。
洗尽腥膻空万里，
屏除螟螣深千尺。
向此时、何以对梅花，
呼欢伯。
老去生涯，
都付与、一丘一壑。
功名事，
惭非好手，
几逢危著。
走马斗鸡年少趣，
椎牛酾酒军中乐。
到而今、浑似梦中看，
休休莫。
江湖路，
西风恶。
霄汉志，
秋云薄。
更那堪州铁，
铸成重错。
当贵买臣毋足羡，
知非伯玉真能觉。
问心期、应有海翁鸥，
山人鹤。
立雪寒窗，
照肝胆、了然明白。
浑似得、齐宫气象，
郢楼颜色。
天籁无声随物应，
阳春有脚从中入。
与邦人、稽首谢天工，
元冥德。
人正作，
潇湘客。
谁谓有，
蓝关役。
对江天暮景，
鹅溪描出。
银浪卷飞鸥一片，
玉枝擎重龙千尺。
羡联镳、曾作岳峰游，
前方伯。
明日生初，
还知否、明年六十。
嗟老矣、满头都缟，
寸心犹赤。
三十载间尘土债，
几千里外风涛役。
赖君天、许放故山归，
恩无极。
出而作，
入而息。
美可茹，
鲜可食。
任浩书空咄，
禹笑人寂。
断国谋王非我事，
抱孙弄子聊吾适。
且从今、时复一中之，
杯中物。
千古襄阳，
天岂肯、付之荆棘。
宸算定、图回三载，
一新坚壁。
狼吻不甘春哨衄，
马蹄又踏寒滩入。
向下洲、一鼓扫群胡，
三军力。
连帅是，
并州绩。
宾佐有，
雍丘逖。
赖阴人成事，
同心却敌。
见说陈尸三十里，
投鞍委甲如山积。
待老臣、为作岘樊铭，
劖诸石。
天顾坤维，
烦紫气、来从南斗。
鞭才定，
匆匆塞上，
咏薇吟柳。
少借日边霖雨望，
教知天下风云手。
听吾民、争说近年无，
前朝有。
平安夜，
舒长昼。
笳鼓静，
笙歌奏。
记西湖五月，
藕花时候。
待把雁门冠带了，
归来麟阁丹青旧。
放蜀山、万点入樽罍，
为君寿。
听彻惊乌，
起览镜、顿添头白。
曾不见、
