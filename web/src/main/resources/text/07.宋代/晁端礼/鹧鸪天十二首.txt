form=词
tags=

八彩眉开喜色新。
边陲来奏捷书频。
百蛮洞穴皆王土，
万里戎羌尽汉臣。
丹转毂，
锦拖绅。
充庭列贡集珠珍。
宫花御柳年年好，
万岁声中过一春。
壁水溶溶漾碧漪。
桥门清晓驻鸾旗。
三千儒服鸳兼鹭，
十万犀兵虎与貔。
春服就，
舞雩归。
四方争颂育莪诗。
熙丰教养今成效，
已见夔龙集凤池。
并蒂芙蓉本自双。
晓来波上斗新妆。
朱匀檀口都无语，
酒入圆腮各是香。
辞汉曲，
别高唐。
芳心应解妒鸳鸯。
不封虢国并秦国，
应嫁刘郎与阮郎。
红紫飘零绿满城。
春风於此独留情。
谁将十幅吴绫被，
扑向熏笼一夜明。
风不定，
雨初晴。
晓来苔上拾残英。
连教贮向鸳鸯枕，
犹有馀香入梦清。
金碧觚稜斗极边。
集英深殿听胪传。
齐开雉扇双分影，
不动金炉一喷烟。
红锦地，
碧罗天。
升平楼上语喧喧。
依稀曾听钧天奏，
耳冷人间四十年。
阆苑瑶台路暗通。
皇州佳气正葱葱。
半天楼殿朦胧月，
午夜笙歌淡荡风。
车流水，
马游龙。
万家行乐醉醒中。
何须更待元宵到，
夜夜莲灯十里红。
洛水西来泛绿波。
北瞻丹阙正嵯峨。
先皇秘聿无人解，
圣子神孙果众多。
民物阜，
岁时和。
帝居不用壮山河。
卜年卜世过周室，
亿万斯年入咏歌。
日日仙韶度曲新。
万机多暇宴游频。
歌馀兰麝生纨扇，
舞罢珠玑落绣絪。
金屋暖，
璧台春。
意中情态掌中身。
近来谁解辞同辇，
似说昭阳第一人。
圣泽昭天下漏泉。
君王慈孝自天然。
四民有养跻仁寿，
九族咸亲迈古先。
歌舜日，
咏尧年。
竞翻玉管播朱弦。
须知大观崇宁事，
不愧生民下武篇。
数骑飞尘入凤城。
朔方诸部奏河清。
圜扉木索频年静，
大晟箫韶九奏成。
流协气，
溢欢声。
更将何事卜升平。
天颜不禁都人看，
许近黄金辇路行。
霜压天街不动尘。
千官环珮贺成禋。
三竿阊阖楼边日，
五色蓬莱顶上云。
随步辇，
卷香裀。
六宫红粉倍添春。
乐章近与中声合，
一片仙韶特地新。
万国梯航贺太平。
天人协赞甚分明。
两阶羽舞三苗格，
九鼎神金一铸成。
仙鹤唳，
玉芝生。
包茅三脊已充庭。
翠华脉脉东封事，
日观云深万仞青。
以上晁端礼作品《鹧鸪天》共12首      
