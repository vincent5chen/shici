form=词
tags=

比如去岁前年，
今朝差觉门庭静。
玉轴锦标无一首，
知道先生远佞。
假使文殊，
携诸菩萨，
来问维摩病。
无花堪散，
亦无香积斋衬。
回首雪浪惊心，
黄茅过顶，
瘴毒如炊甑。
山鬼海神俱长者，
饶得书生穷命。
不慕飞仙，
不贪成佛，
不要钻天令。
年年今日，
白头母子家庆。
并游英俊，
从头数、富贵消磨谁纪。
道眼看来，
叹人生如寄，
家如旅邸。
教婢羹藜，
课奴种韭，
聊诳残牙齿。
草堂绵蕝，
百年栖托於此。
岁晚笔秃无花，
探怀中残锦，
翦裁馀几。
腰脚顽麻，
赐他灵寿杖，
也难扶起。
离绝交游，
变更名姓，
日暮空山里。
老儋复出，
不知谁氏之子。
此翁双手，
顿闲处、且把香篝笼袖。
西掖北门辞不要，
肯要南柯太守。
小小亭台，
些些竹木，
何必灵和柳。
地行仙里，
合推侬做班首。
取次著绝交书，
续归田录，
谁掣先生肘。
莫遣朝衣梅醭了，
留祝南山之寿。
苍妓上厅，
老僧封院，
得似樗庵叟。
虚名身後，
生前且一杯酒。
禁中张宴，
苦留公、未许归寻初服。
千载君臣鱼有水，
不比严光文叔。
火德中天，
客星一夕，
草草聊同宿。
重来凝碧，
依然赓载相属。
过眼夸夺纷纷，
浮云野马，
几度棋翻局。
客话凤池三入事，
洗耳湖光一曲。
伯始泉荒，
稚珪圃冷，
占断西风菊。
年年岁岁，
金英常泛芳醁。
老逢初度，
小儿女、盘问翁翁年纪。
屈指先贤，
彷佛似，
当日申公归邸。
跛子形骸，
瞎堂顶相，
更折当门齿。
麒麟阁上，
定无人物如此。
追忆太白知章，
自骑鲸去後，
酒徒无几。
恶客相寻，
道先生、清晓中酲慵起。
不袖青蛇，
不骑黄鹤，
混迹红尘里。
彭聃安在，
吾师淇澳君子。
老夫白首，
尚儿嬉、废圃一番料理。
餐饮落英并坠露，
重把离骚拈起。
野艳幽香，
深黄浅白，
占断西风里。
飞来双蝶，
绕丛欲去还止。
尝试诠次群芳，
梅花差可，
伯仲之间耳。
佛说诸天金色界，
未必庄严如此。
尚友灵均，
定交元亮，
结好天随子。
篱边坡下，
一杯聊泛霜蕊。
隆乾间事，
两翁有、手泽遗编曾纪。
余掌兰台修纂到，
景定初开忠邸。
抔起复麻，
奋涂归笔，
嚼碎张巡齿。
德音犹在，
非卿何足语此。
老来兹事都休，
问门前宾客，
今朝来几。
达汝空函，
投伊大瓮内，
谁曾提起。
丹汞灰飞，
黄粱炊熟，
跳出槐宫里。
儿童不识，
秃翁定是谁子。
轮云世故，
千万态、过眼谁能殚纪。
只履携归消许急，
日暮行人问邸。
麝以脐灾，
绒为尾累，
焚象都因齿。
後之览者，
亦将有感於此。
检点洛下同盟，
萧疏甚，
白发戴花人几。
一觉齁齁，
笑仆家越石，
闻鸡而起。
颜发俱非，
头皮犹在，
胜捉来官里。
俗间俚耳，
未曾闻这腔子。
卯君来处，
与眉州仙子，
依稀同日。
一自前朝龚蔡後，
颇觉壶山岑寂。
谁料端平，
继居遗补，
复有斯人出。
幅巾林下，
姓名玉座长忆。
须信谄语尤甘，
忠言最苦，
橄榄何如蜜。
诸老萧疏星欲晓，
留取南都铁壁。
洛社自佳，
镜湖虽好，
莫问君王乞。
年年岁岁，
大家同做真率。
梦中忘却，
已闲退、谏草犹藏怀袖。
文不会、铺张粉饰，
武又安能战守。
秃似葫芦，
辣於姜桂，
衰飒同蒲柳。
没安顿处，
不如归去丘首。
岁晚筋力都非，
任空花眩眼，
枯杨生肘。
客举前修三数个，
待与刘君为寿。
或号憨郎，
或称钝汉，
或自呼聱叟。
一篇齐物，
读时咽以卮酒。
绕篱寻菊，
菊犹迟、舍北芙蓉浑未。
却是小山丛桂里，
一夜天香飘坠。
约束奴兵，
丁宁稚子，
莫扫青苔砌。
风高露冷，
倚栏疑匪人世。
客有载酒过余，
朗吟招隐，
洗尽悲秋意。
白发长官穷似虱，
刚被天公调戏。
遍地堆金，
满空雨粟，
不济渊明事。
残英剩馥，
明朝犹可同醉。
少时独步词场，
引弦百发无虚矢。
岁晚却蒙崑体力，
世业工修鞋底。
曾裂白麻，
曾涂墨敕，
谪堕俄徵起。
鼎湖龙去，
老臣何以堪此。
回首当日遭逢，
譬如春梦，
误入华胥里。
推枕黄粱犹未熟，
封拜几王侯矣。
似瓮中蛇，
似蕉中鹿，
又似槐中蚁。
先人书在，
尚堪追补遗史。
四朝遗老，
须眉白、巧历不知其纪。
真唤九重为座主，
肯谒侯门王邸。
晚会耆英，
未论爵德，
乡曲无如齿。
酒酣度曲，
妙音久不闻此。
堪叹化鹤重来，
但累累华表，
旧人存几。
散尽黄金，
留箧中团扇，
怕秋风起。
结绮歌阑，
披香宴悄，
放出深宫里。
颠毛虽秃，
尚堪封管城子。
素馨茉莉，
向炎天、别有一般标致。
淡妆绰约堪□□，
导引海山大士。
从者谁欤，
青藜阁下，
汉卯金之子。
云阶月地，
夜深凉意如水。
客又疑这仙翁，
唐玄都观里，
咏桃花底。
且赌樽前身见在，
休管汉唐时事。
坡颍归迟，
机云发早，
得似侬兄弟。
屦来户外，
但言二叟犹醉。
太丘晚节，
把家事、一切传他谌纪。
业已休休，
又谁解露绶，
会稽郡邸。
张丈殷兄，
阮生朱老，
相与为唇齿。
酒楼犹记，
谪仙尝醉於此。
一二耆旧贻书，
新来强健否，
问年今几。
谢傅当时，
却因个甚，
抛了东山起。
对局含嚬，
闻筝堕泪，
围在愁城里。
吾评晋士，
不如归去来子。
天风浩动，
扫残暑、推上一轮圆魄。
爱举眉山公旧话，
与客泛舟赤壁。
一自奎星，
去朝帝所，
叹洞箫声息。
空馀二赋，
至今凄动金石。
长记诗
