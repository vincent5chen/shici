form=词
tags=

病夫鬓秃颜苍，
不堪持向清溪照。
一生枘凿，
壮夫瞋懦，
通人嫌拗。
让当行家，
勒浯西颂，
草淮南诏。
幸脱离沮洳，
浮游江海，
悠然逝、毋吞钓。
宴坐蒲团观妙。
怪痴儿、舂粮求道。
古人尚齿，
迎他商皓，
拜他庞老。
鸠杖蒲轮，
把身束缚，
替人愁恼。
煞为僧不了，
下梢犹要，
紫衣师号。
病翁一榻萧然，
不知世有欢娱事。
雀罗庭院，
载醪客去，
催租人至。
报答秋光，
要些酒量，
要些诗思。
奈长鲸罢吸，
寒蛩息响，
查瓯外、惟贪睡。
穷巷幸无干贽。
或相过、莫知谁氏。
柴门草户，
阙人守舍，
任伊题字。
自和山歌，
国风之变，
离骚之裔。
待从今向去，
年年强健，
插花高会。
不须更问旁人，
劝君自拂青铜照。
幅巾短褐，
有些野逸，
有些村拗。
两度呼来，
也曾批敕，
也曾还诏。
笑先生此手，
今堪何用，
苔矶上、堪垂钓。
白雪新腔高妙。
把侬家、调疏称道。
六韬未试，
抑诗未作，
如何归老。
玉带金貂，
星儿快活，
天来烦恼。
待自笺年甲，
缴还官职，
换山翁号。
此翁饱阅人间，
三生似是刘宾客。
若论辈行，
早陪韩柳，
晚交元白。
老矣安能，
为人取履，
与人争屐。
叹酒泉郡远，
醉乡路绝，
今何处、堪开国。
解去冰衔华职。
遍空山、难寻行迹。
道旁喘月，
田间卧草，
也胜郊特。
宰相□□，
周公留召，
娄公容狄。
喜时平身健，
三行社饮，
一声樵笛。
此翁幸自偏盲，
那堪右目生微翳。
羽流禳谢，
缁郎忏悔，
天乎无罪。
客曰不然，
也因口腹，
也因瞻视。
汝夜披黄卷，
日餐丹荔，
贻伊戚、将谁怼。
长智都缘更事。
尽今生、十分珍卫。
暮年怕杀，
汗青蠹简，
擘红高会。
也莫贪他，
君谟旧谱，
子云奇字。
特邀张司业，
看花题竹，
韩家园内。
当年玉立清扬，
屋梁落月偏相照。
而今衰飒，
形骸百丑，
情怀十拗。
久已饰巾、尚堪扶杖，
听山东诏。
尽後车载汝，
营丘封汝，
何必在、磻溪钓。
晚悟儋书玄妙。
懒从他、锺离传道。
不论资望推排，
也做五更三老。
宋玉多悲，
唐衢喜哭，
好闲烦恼。
问天公，
扑断散人二字，
赐龟蒙号。
儿童不识樗翁。
挽衣借问年今几。
少如彦国，
大如君实，
披襟高比。
德业天渊，
有些似处，
须眉而已。
愿老身无事，
小车乘兴，
名园内、行窝里。
做取出关周史。
莫做他、下山园绮。
从人谤道，
是浮丘伯，
是庚桑子。
背伛肩高，
幅巾藜杖，
敞袍穿履。
向画图上面，
十分似个，
见端门底。
即令七十平头，
岂能久作人间客。
左车牙落，
半分臂小，
几茎须白。
挟种树书，
举障尘扇，
著游山屐。
任蛙蟆胜负，
鱼龙变化，
侬方在、华胥国。
岛大功名官职。
眼中花、须臾无迹。
小儿破贼，
二郎作相，
有何奇特。
同辈萧疏，
且留铁汉，
要摩铜狄。
向宝钗楼里，
天津桥上，
月明横笛。
年年岁岁今朝，
左弧悬罢浑无事。
吾衰久矣，
我辰安在，
老之将至。
懒写京书，
怕看除目，
败人佳思。
把东篱掩定，
北窗开了，
悠然酌、颓然睡。
客有过门投贽。
道先生访华胥氏。
谁能辛苦，
陪他绮语，
记他奇字。
屈指先贤，
戴花老监，
岂其苗裔。
待异时约取，
宽夫彦国，
入耆英会。
平生酷爱渊明，
偶然一出归来早。
题诗信意，
也书甲子，
也书年号。
陶侃孙儿，
孟嘉甥子，
疑狂疑傲。
与柴桑樵牧，
斜川鱼鸟，
同盟後、归於好。
除了登临吟啸。
事如天、莫相谘报。
田园闲静，
市朝翻覆，
回头堪笑。
节序催人，
东篱把菊，
西风吹帽。
做先生处士，
一生一世，
不论资考。
祁公一度貂蝉，
先生三度貂蝉了。
燔柴升辂，
银蟾烛夜，
金乌腾晓。
喜动龙颜，
瑞班虹玉，
归功元老。
纵擎天力倦，
明农心切，
先还取、中书考。
末著留侯难办，
算除非、烦他商皓。
紫芝产遍，
赤松待久，
何时高蹈。
人世无过，
鱼羹饭美，
布衾铭好。
待角巾东路，
蹇驴北阜，
伴公游钓。
昔人风调谁高，
二疏盛日还乡里。
公卿祖道，
百城围尽，
争传佳事。
闻自垂车日，
都门外、送车凡几。
今世无工，
尽置之勿道，
焜煌处、独青史。
佳甚东阳山水。
是昔时、钓游某地。
风流脱似，
洛中耆老，
一人而已。
好为霞觞釂，
正庭阶、彩衣荣侍。
便明朝有诏，
启门解说，
值先生醉。
先生避谤山栖，
戒门不纳高轩客。
谁欤来者，
吟诗张碧，
诙谐侯白。
礼数由他，
谢郎著帽，
王郎穿屐。
且问花随柳，
举杯邀月，
那须预、人家国。
香案旁边供职。
鸟飞空、何曾留迹。
臞翁铁汉，
两贤安在，
百夫之特。
但愿王师，
早俘颉利，
早禽长狄。
便太平无事，
卖薪沽酒，
骑牛腰笛。
先生放逐方归，
不如前辈抽身早。
台郎旧秩，
看来俗似，
散人新号。
起舞非狂，
行吟非怨，
高眠非傲。
叹终南捷径，
太行盘谷，
用卿法、从吾好。
闭了草庐长啸。
後将军来时休报。
床头书在，
古人出处，
今人非笑。
制个淡词，
呷些薄酒，
野花簪帽。
愿云台任满，
又还因任，
赛汾阳考。
行藏自决於心，
不消谋及门前客。
平生慕用，
著书玄晏，
挂冠贞白。
帝奖孤高，
别加九锡，
一筇双屐。
更赐之车服，
胙之茅土，
依稀在、槐安国。
频领竹宫清职。
仰飞仙、犹龙无迹。
与谁同去，
挑包徐甲，
负辕班特。
蹉过明师，
且寻狎友，
杜康仪狄。
笑谢公旷达
