form=词
tags=

春风花柳日相催。
淅江梅。
腊前开。
开遍山桃，
恰到野酴＊。
商岭东来三百里，
红作阵，
绿成堆。
半山亭下钓鱼台。
拂层崖。
坐苍苔。
林影湖光，
佳处两三杯。
寄语玉溪王老子，
因个甚，
不同来。
草堂潇潇淅江头。
傍林丘。
买扁舟。
隔岸红尘，
无路近沙鸥。
枕上有书尊有酒，
身外事，
更何求。
暮云归鸟仲宣楼。
敝貂裘。
为谁留。
千古书生，
那得尽封侯。
好在半山亭下路，
闻未老，
去来休。
二更轰饮四更回。
宴繁台。
尽邹枚。
谁念梁园，
回首便成灰。
今古废兴浑一梦，
凭底的，
寄悲哀。
青天荡荡镜奁用。
月光来。
且徘徊。
何用东生，
西没苦相催。
世事悠悠吾老矣，
歌一曲，
尽馀杯。
河堤烟树渺云沙。
七香车。
更天涯。
万古千秋，
幽恨入琵琶。
想到都门南下望，
金缕暗，
玉钗斜。
津桥春水浸红霞。
上阳花。
落谁家。
独恨经年，
培养牡丹芽。
寒雁归时凭寄语，
莫容易，
损容华。
河山亭上酒如川。
玉堂仙。
重留连。
犹恨春风，
桃李负芳年。
长记莺啼花落处，
歌扇後，
舞衫前。
旧游风月梦相牵。
路三千。
去无缘。
灭没飞鸿，
一线入秋烟。
白发故人今健否，
西北望，
一潸然。
江山诗笔仲宣楼。
弊貂裘。
尽风流。
独恨烟花，
三月出东州。
爱煞津亭亭□□，
无一语，
只相留。
来鸿去雁两悠悠。
别离愁。
几时休。
得似孤城，
春水一沙鸥。
寄谢西湖追送客，
分手地，
莫回头。
来鸿去燕十年间。
镜中看。
各衰颜。
恰待蒙泉，
东畔买青山。
梦里邻村新酿熟，
携竹杖，
款柴关。
人生谁得老来闲。
记清欢。
见君难。
长路悠悠，
回首暮云还。
断岭不遮南望眼，
时为我，
一凭阑。
绿阴庭院燕莺啼。
乡帘垂。
瑞烟霏。
一片笙箫，
风过彩云低。
疑是蕊宫仙子降，
翻玉袖，
舞瑶姬。
冰姿玉骨自新奇。
看孙枝。
列斑齐。
画鼓新歌，
喜映两疏眉。
袖里桃花□雾湿，
应不惜，
醉金卮。
梅梅柳柳闹新晴。
趁清明。
凤山行。
画出灵泉，
三月晋兰亭。
细马金鞍红袖客，
能从我，
出重城。
赏心乐事古难并。
玉双瓶。
为冠倾。
一曲清歌，
休作断肠声。
头上花枝如解语，
应笑我，
未忘情。
迫视之无有也。
或者以为花神，
故并记之。
纤条袅袅雪葱笼。
翠阴重。
暖香融。
想是春工，
满意与薰＊。
百畹种兰千亩蕙，
都办作，
一帘风。
花间人似玉芙蓉。
月明中。
下瑶宫。
只恐行云，
归去卷花空。
剩著琼杯斟晓露，
留少住，
旗亭谁唱渭城诗。
酒盈卮。
两相思。
万古垂杨，
都是折残枝。
旧见青山青似染，
缘底事，
澹无姿。
情缘不到木肠儿。
鬓成丝。
更须辞。
只恨芙蓉，
秋露洗胭脂。
为问世间离别泪，
何日是，
滴休时。
蜀禽啼血染冰蕤。
趁花期。
占芳菲。
翠袖盈盈，
凝笑弄晴晖。
比尽世间谁似得，
飞燕瘦，
玉环肥。
一番风雨未应稀。
怨春迟。
怕春归。
恨不高张，
红锦百重围。
多载酒来连夜看，
嫌化作，
彩云飞。
司花著意压春魁。
绿云堆。
拥香来。
冉冉红鸾，
十步一徘徊。
花到扬州佳丽种，
金作屋，
玉为阶。
门前腰鼓揭春雷。
倚妆台。
尽人催。
莺语丁宁，
空绕百十回。
不道惜花人欲去，
看直待、几时开。
吐尖绒缕湿胭脂。
淡红滋。
艳金丝。
画出春风，
人面小桃枝。
看做香奁元未尽，
挥一首，
断肠诗。
仙家说有瑞云枝。
瑞云枝。
似琼儿。
向道相思，
无路莫相思。
枉绣合欢花样子，
何日是，
合欢时。
行云冉冉度关山。
别时难。
见时难。
怅望南风，
早晚送云还。
心事情缘千万劫，
无计解，
玉连环。
夕阳人影小楼间。
曲阑干。
晚风寒。
料得而今，
前後望归鞍。
寂寞梨花枝上雨，
人不见，
与谁弹。
杏花开过雪成团。
惜朱颜。
负清欢。
只道今年，
春意已阑珊。
却是地偏芳信晚，
红数点，
小溪湾。
碧壶香供挽春还。
一枝闲。
淡相看。
月落山空，
谁与护朝寒。
传语春风留客好，
莫容易，
便吹残。
姚家池馆魏家邻。
上番春。
姓名新。
倾国倾城，
为雨复为云。
水北水南无别物，
金屑粉，
麝香尘。
折枝图上看精神。
见来频。
画来真。
办作黄徐，
无负百年身。
也待不来花下醉，
嫌笑杀，
洛阳人。
众人皆醉屈原醒。
笑刘伶。
酒为名。
不道刘伶，
久矣笑螟蛉。
死葬糟丘珠不恶，
缘底事，
赴清冷。
醉乡千古一升平。
物忘情。
我忘形。
相去＊皇，
不到一牛鸣。
若见三闾凭寄语，
尊有酒，
可同倾。
醉来长袖舞鸡鸣。
短歌行。
壮心惊。
西北神州，
依旧一新亭。
三十六峰长剑在，
星斗气，
郁峥嵘。
古来豪侠数幽并。
鬓星星。
竟何成。
他日封侯，
编简为谁青。
一掬钓鱼坛上泪，
风浩浩，
雨冥冥。
以上元好问作品《江城子》共19首      
