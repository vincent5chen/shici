form=词
tags=

芳草垂杨长乐坡。
两行红粉一声歌。
淋漓襟袖酒痕多。
梦里翠翘惊堕枕，
愁边罗袜见凌波。
春寒春瘦夜如何。
百折清泉绕舍鸣。
隔年杨柳绿阴成。
藕花多处一舟轻。
行处自由皆乐事，
得来无用是虚名。
等闲荣辱不须惊。
湖上春风散客愁。
芳洲烟景记曾游。
人家浑似玉溪头。
杨柳青旗酤酒市，
桃花流水钓鱼舟。
红尘鞍马几时休。
画出清明二月天。
山城三月只萧然。
闲门日日枕书眠。
川下杏花浑欲雪，
山中杨柳不成烟。
春风回首又明年。
借守陪京尺五天。
碧油旆里地行仙。
政成多暇且同欢。
梅雨□江□□润，
薰风高阁水晶寒。
长鲸饮罢玉壶乾。
锦带吴钩万里行。
青云人物旧知名。
百壶春酒过清明。
渺渺荒陂冰井路，
青青杨柳玉关情。
斜阳无语下西陵。
绿绮尘埃试拂弦。
今人谁与子争先。
相逢尊酒合留连。
金马玉堂梁苑客，
岸花汀草绣江船。
旧游回首又三年。
梦里还惊岁月遒。
鲤鱼风退不胜秋。
人生虽异水同流。
酒力有神工驻景，
丹房无药可烧秋。
陶陶兀兀老时休。
梦绕桃源寂寞回。
春残滋味似秋情。
多情翻恨酒为媒。
数点雨声风约住，
一帘花影月移来。
小阑幽径独徘徊。
墙外桑麻雨露深。
堂前桃李有新阴。
高门因见古人心。
三世读书无白屋，
一经教子胜黄金。
小雏先与唤琼林。
琼压为浆作卮，
使君真是吏民师。
碧桃仙酎饮乡期。
五马旌□浮喜色，
南溪风月要新诗。
缓趋□□及瑶池。
秋气尖寒酒易消。
秋怀元酒更无聊。
夕阳人影卧平桥。
菊就雨前都烂熳，
柳丛霜罢便萧条。
夜来风色似今朝。
日射云间五色芝。
鸳鸯宫瓦碧参差。
西山晴雪入新诗。
焦土已经三月火，
残花犹发万年枝。
他年江令独来时。
芍药初开百步香，
小阑幽拚隔长廊。
好花都属富家郎。
此乐莫教儿辈觉，
老夫聊发少年狂。
高烧银烛照红妆。
万顷风烟入酒壶。
西山归去一狂夫。
皇家结网未曾疏。
情性本宜闲处著，
文章自忖用时无。
醉来聊为鼓咙胡。
为爱刘郎驻玉华。
暗将心事许烟霞。
石田茅屋老生涯。
铁笛不须从二草，
头巾长拟挂三花。
他年人说漫郎家。
修竹移阴未出墙。
好风斜绰露荷香。
壶中六月也清凉。
不放灵椿仙客□，
要有丹桂满林芳。
天教光景为人长。
一片青天棹过。
小舟无地受风波。
渔歌浑是太平歌。
乡社年丰寻酒易，
陂塘春暖得鱼多。
百年闲过又如何。
一片烟蓑一叶舟。
梦中身世是沧洲。
鲤鱼风退不胜秋。
秋月春风行处有，
苍苔浊酒醉时休。
人生虽异水同流。
一夜春寒满下厅。
独眠人起候明星。
娟娟山月入疏棂。
万古风云双短鬓，
百年身世几长亭。
浩歌聊且慰飘零。
欹枕寒鸦处处听。
花前雁后数归程。
小红灯影闹春城。
两地相望今夜月，
一尊不尽故人情。
老怀牢落向谁倾。
以上元好问作品《浣溪沙》共21首      
