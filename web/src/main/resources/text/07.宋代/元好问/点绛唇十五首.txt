form=词
tags=

把酒留春，
醉扶红袖花前倒。
落花风扫。
红雨深芳草。
又恨春迟，
又恨春归早。
花应笑。
惜春人老。
枉被春风恼。
碧筵孤耸。
惊堕钗凤。
檀粉轻拈，
若怕蜂腰重。
天花供。
一枝谁送。
冰雪神人，
岁寒时节争初诞。
照溪梅绽。
秀岭孤松远。
香雾氤氲，
不放重帘卷。
歌声缓。
酒杯深劝。
此会年年见。
国艳天香，
一丛百朵开来半。
燕忙莺乱。
要结寻芳伴。
买断春风，
醉倒应须拚。
清尊满。
谢家池馆。
岁岁年年看。
红袖凭阑，
画图曾见崔徽半。
吹箫谁伴。
白地肝肠断。
未了尘缘，
可道欢缘短。
云山乱。
武陵溪岸。
几误莺声唤。
连夜春寒，
夜来好梦衾暖。
寺楼钟断。
却恨更筹短。
一点闲情，
苦被离愁管。
西城晚。
雁飞天远。
草色归心满。
帘卷荷香，
绮罗人在薰风里。
谢庭家世。
来作闺门瑞。
象服鱼轩，
占尽人间贵。
应难比。
蟠桃花底。
一醉三千岁。
梦里梁园，
暖风迟日熏罗绮。
满城桃李。
车马红尘起。
客枕三年，
故国云千里。
更残未。
夜寒如水。
茅屋清霜底。
沙际春归，
绿窗犹唱留春住。
问春何处。
花落莺无语。
渺渺吟怀，
漠漠烟中树。
西楼暮。
一帘疏雨。
梦里寻春去。
生死论交，
有情何似无情好。
满前花草。
更觉今年老。
塞上春迟，
湖上春风早。
东州道。
几时飞到。
烂醉红云岛。
十六芳年，
锦儿娇小琼儿秀。
海棠红皱。
恰到愁时候。
天上歌声，
未省人间有。
休回首。
渭城烟柳。
肠断离亭酒。
痛负花朝，
半春犹在长安道。
故园春早。
红雨深芳草。
愁里花开，
愁里花空老。
西归好。
一尊倾倒。
气去声与花枝恼。
玉蕊轻明，
洗妆偏费春风手。
韵香襟袖。
别是闺房秀。
锦瑟华年，
□醉东园酒。
西归后。
旧家花柳。
谁得何郎瘦。
玉叶璁珑，
素妆不趁宫黄媚。
谢家风致。
最得春风意。
手把青枝，
忆得斜横髻。
西州泪。
玉觞无味。
强为清香醉。
玉宇沈沈，
绿窗珠户还相□。
碧池回绕。
全似蓬莱岛。
今夕笙歌，
两两云鬟小。
炉烟袅。
寿觞倾倒。
长愿朱颜好。
以上元好问作品《点绛唇》共15首      
