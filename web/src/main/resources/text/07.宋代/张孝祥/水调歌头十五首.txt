form=词
tags=

湖海倦游客，
江汉有归舟。
西风千里，
送我今夜岳阳楼。
日落君山云气，
春到沅湘草木，
远思渺难收。
徙倚栏杆久，
缺月挂帘钩。
雄三楚，
吞七泽，
隘九州。
人间好处，
何处更似此楼头。
欲吊沈累无所，
但有渔儿樵子，
哀此写离忧。
回首叫虞舜，
杜若满芳洲。
螯禁辍颇牧，
熊拭赖龙黄。
一时林莽千险，
蜂午要驱攘。
金版六韬初拭，
烟敛山空野回，
低草见牛羊。
旒纩释南顾，
戈甲濯银潢。
玉书下，
褒懿绩，
促曹装。
帝宸天近，
红旆东去带朝阳。
归辅五云丹陛，
回首楚楼千里，
遗爱满潇湘。
应记依刘客，
曾此奉离觞。
淮楚襟带地，
云梦泽南州。
沧江翠壁佳处，
突兀起红楼。
凭仗使君胸次，
与问老仙何在，
长啸俯清秋。
试遣吹箫看，
骑鹤恐来游。
欲乘风，
凌万顷，
泛扁舟。
山高月小，
霜露既降，
凛凛不能留。
一吊周郎羽扇，
尚想曹公横槊，
兴废两悠悠。
此意无尽藏，
分付水东流。
江山自雄丽，
风露与高寒。
寄声月姊，
借我玉鉴此中看。
幽壑鱼龙悲啸，
倒影星辰摇动，
海气夜漫漫。
涌起白银阕，
危驻紫金山。
表独立，
飞霞佩，
切云冠。
漱水濯雪，
眇视万里一毫端。
回首三山何处，
闻道群仙笑我，
要我欲俱还。
挥手从此去，
翳风更骖鸾。
今夕复何夕，
此地过中秋。
赏心亭上唤客，
追忆去年游。
千里江山如画，
万井笙歌不夜，
扶路看遨头。
玉界拥银阕，
珠箔卷琼钩。
驭风去，
忽吹到，
岭边州。
去年明月依旧，
还照我登楼。
楼下水明沙静，
楼外参横斗转，
搔首思悠悠。
老子兴不浅，
聊复此淹留。
客里送行客，
常苦不胜情。
见公秣马东去，
底事却欣欣。
不为青毡俯拾，
自是公家旧物，
何必更关心。
且喜谢安石，
重起为苍生。
圣天子，
方侧席，
选豪英。
日边仍有知己，
应剡荐章间。
好把文经武略，
换取碧幢红旆，
谈笑扫胡尘。
勋业在此举，
莫厌短长亭。
隆中三顾客，
圯上一编书。
英雄当日感会，
馀事了寰区。
千载神交二子，
一笑眇然兹世，
却愿驾柴车。
长忆淮南岸，
耕钓混樵渔。
忽扁舟，
凌骇浪，
到三吴。
纶巾羽扇容与，
争看列仙儒。
不为莼鲈笠泽，
便卦衣冠神武，
此兴渺江湖。
举酒对明月，
高曳九霞裾。
青嶂度云气，
幽壑舞回风。
山神助我奇观，
唤起碧宵龙。
电掣金蛇千丈，
雷震灵鼍万垒，
汹汹欲崩空。
尽泻银潢水，
倾入宝莲宫。
坐中客，
凌积翠，
看奔洪。
人间应失匕箸，
此地独从容。
洗了从来尘垢，
润及无边焦槁，
造物不言功。
天宇忽开霁，
日在五云东。
天上掌纶手，
阃外折冲才。
发踪指示，
平荡全楚息氛埃。
缓带轻裘多暇，
燕寝森严兵卫，
香篆几徘徊。
襦绔见歌咏，
桃李藉栽培。
紫泥封，
天笔润，
日边来。
趣装入觐，
行矣归去作盐梅。
祖帐不须遮道，
看取眉间一点，
喜气入尊罍。
此去沙堤路，
平步上三台。
猩鬼啸篁竹，
玉帐夜分弓。
少年荆楚剑客，
突骑锦襜红。
千里风飞雷厉，
四校星流慧扫，
萧斧锉春葱。
谈笑青油幕，
日奏捷书同。
诗书帅，
黄阁老，
黑头公。
家传鸿宝秘略，
小试不言功。
闻道玺书频下，
看即沙堤归去，
帷幄且从容。
君王自神武，
一举朔庭空。
雪洗虏尘静，
风约楚云留。
何人为写悲壮，
吹角古城楼。
湖海平生豪气，
关塞如今风景，
剪烛看吴钩。
胜喜然犀处，
骇浪与天浮。
忆当年，
周与谢，
富春秋。
小乔初嫁，
香囊未解，
勋业故优游。
赤壁矶头落照，
肥水桥边衰草，
渺渺唤人愁。
我欲乘风去，
击楫誓中流。
舣棹太湖岸，
天与水相连。
垂虹亭上，
五年不到故依然。
洗我征尘三斗，
快揖商飙千里，
鸥鹭亦翩翩。
身在水晶阕，
真作驭风仙。
望中秋，
无五日，
月还圆。
倚栏清啸孤发，
惊起壑龙眠。
欲酹鸱夷西子，
未办当年功业，
空系五湖船。
不用知馀事，
莼鲙正芳鲜。
云海漾空阔，
风露凛高寒。
仙翁鹤驾，
羽节缥缈下天端。
指点虚无征路，
时见双凫飞舞，
挥斥隘尘寰。
吹笛向何处，
海上有三山。
彩衣新，
鱼服丽，
更朱颜。
蟠桃未熟，
千岁容与且人间。
早晚金泥封诏，
归侍玉皇香案，
踵武列仙班。
玉骨自难老，
未用九霞丹。
濯足夜滩急，
晞发北风凉。
吴山楚泽行遍，
只欠到潇湘。
买得扁舟归去，
此事天公付我，
六月下沧浪。
蝉脱尘埃外，
蝶梦水云乡。
制荷衣，
纫兰佩，
把琼芳。
湘妃起舞一笑，
抚瑟奏清商。
唤起九歌忠愤，
拂拭三闾文字，
还与日争光。
莫遣儿辈觉，
此乐未渠央。
紫橐论思旧，
碧落拜除新。
内家敕使，
传诏亲付玉麒麟。
千里江山增丽，
是处旌旗改色，
佳气郁轮囷。
看取连宵雪，
借与万家春。
建崇牙，
开盛府，
是生辰。
十州老稚，
都向今日祝松椿。
多少活人阴德，
合享无边长算，
唯有我知君。
来岁更今日，
一气转洪钧。
以上张孝祥作品《水调歌头》共15首      
