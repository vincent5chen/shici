form=词
tags=

朝来微雪。
又近长生节。
造就一枝清绝，
梅与雪、怎分别。
两年心似月。
除是天知得。
手种春风千树，
一颗颗、待儿摘。
□□□□。
□□□□□。
□□□□□□，
□□□、□□□。
治中心似佛。
治中心似日。
人祝治中千岁，
似翁福、似翁德。
归来把菊。
春瓮今朝熟。
苦苦留君不得，
携孺子、到汾曲。
庐山真面目。
冰清还映玉。
长笑欧公老懒，
君且住，
饮螺绿。
经年寂寞。
已负花前约。
忽向红梅侧畔，
开点雪、有人觉。
不开何似莫。
百梢才一萼。
欲问寿阳宫额，
两三蕊、怎能著。
良宵七七。
又近中元日。
桥上老人有约，
後五日、重来觅。
婵娟银海出。
木犀新雨湿。
惟有延平剑气，
箕斗外、广寒逼。
柳梢欲雪。
十里烟明灭。
曲曲阑干转影，
教人忆、夜来月。
家人相对说。
灯花还又结。
冻雨村村□鼓，
终不似、上元节。
明年七十。
歌彩桥仙夕。
见说严君平道，
年年是、月初一。
同时同里密。
後今今又昔。
便做伏生年纪，
也未到、蹇吃吃。
骑台千骑。
有菊知何世。
想见登高无处，
淮以北、是平地。
老来无复味。
老来无复泪。
多谢白衣迢递，
吾病矣、不能醉。
臞然如竹。
自是天仙福。
小小画堂锦样，
听人唱、鹤飞曲。
橙橘黄又绿。
蟹到新篘熟。
便做月三十斛，
饮不尽、菊潭菊。
问春来未。
也似辛壬癸。
如此男儿五十，
又过却、孔融二。
画堂孙子子。
新桃如故垒。
不管明朝後日，
春满眼、是千岁。
乌云汗漫。
浊浪翻河汉。
过尽千重魔障，
堂堂地、一轮满。
秋光还又半。
檐声初漏断。
不管满身花露，
已办著、二更看。
以上刘辰翁作品《霜天晓角》共11首      
