form=词
tags=

冬至一阳初动，
鼎炉光满帘帏。
五行造化太幽微。
颠倒难穷妙理。
遇此急须进火，
速修犹恐迟迟。
茫茫何处问天机。
要悟须凭师指。
独坐闲观瑞雪，
方知造化无偏。
不论林木与山川。
白玉一时装遍。
梁苑休寻赋客，
山阴莫上溪船。
三杯醉□意陶然。
梦後瑶台阆苑。
翦就碧云闹叶，
刻成紫玉芳心。
浅春不怕峭寒侵。
暧彻薰笼瑞锦。
花里清芬独步，
尊前胜韵难禁。
飞香直到玉杯深。
消得厌厌痛饮。
卷地朔风凛凛，
漫天瑞雪霏霏。
园林万木变枯枝。
因甚松篁独翠。
只为春花竞发，
却教秋叶争飞。
若无荣盛便无衰。
悟此方名达理。
密布同云万里，
六飞玉糁琼铺。
清歌妙舞拥红炉。
犹恨寒侵尊俎。
谁念山林路险，
独行跣足樵夫。
莫惊苦乐□殊途。
阳□皆由阴注。
四序常如转毂，
百年须待春风。
江梅何事向严冬。
早有清香浮动。
只为六阴极处，
一阳已肇黄宫。
阴阳迭用事何穷。
此是乾坤妙用。
仙道於人不□，
□□□□□□。
坎离□□□无穷。
不信浮生若梦。
君看□□窨雪，
寻常见睍消熔。
能令新旧再相逢。
此是如何作用。
雪似琼花铺地，
月如宝鉴当空。
光辉上下两相通。
千古谁窥妙用。
若悟珠生蚌腹，
方知非异非同。
阴阳相感有无中。
恍惚已萌真种。
雅士常多雅□，
□□□□□怀。
雪溪□□□舟来。
兴尽何须见戴。
恰似□云出岫，
岂拘宇内形骸。
超然物外远尘埃。
到此方为自在。
一梦浮生未觉，
三冬短晷堪惊。
天高谁解挽长绳。
系住流年光景。
须信阴阳有定，
非关岁月无情。
若教心地湛然清。
日在壶中自永。
有限光阴过隙，
无情日月飞梭。
春花秋月暗消磨。
一岁相看又过。
逢酒须成痛饮，
临风莫厌高歌。
虚名微利两如何。
识破方知恁麽。
以上张抡作品《西江月》共11首        
