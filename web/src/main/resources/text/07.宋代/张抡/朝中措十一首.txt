form=词
tags=

灯花挑尽夜将阑。
斜掩小屏山。
一点凉蟾窥慢，
钏敲玉臂生寒。
起来无绪，
炉薰烬冷，
桐叶声乾。
都把沈思幽恨，
明朝分付眉端。
碧波深处锦鳞游。
波面小渔舟。
不为来贪香饵，
如何赚得吞钩。
缘蓑青箬，
吾生自断，
终老汀洲。
买断一江风月，
胜如千户封侯。
红尘光景事如何。
扰扰利名多。
若问侬家活计，
扁舟小笠轻蓑。
一尊美酒，
一轮皓月，
一弄山歌。
选甚掀天白浪，
未如人世风波。
湖光染翠□□□。
□□□□□。
□爱江湖光景，
不曾别做□□。
□□□□，
□□□□，
□□侬家。
醉卧水云□□，
□□□□□□。
鸣榔惊起鹭鸶飞。
山远水弥弥。
米贱茅柴酒美，
霜清螃蟹螯肥。
人生所贵，
逍遥快意，
此外皆非。
却笑东山太傅，
几曾梦见蓑衣。
慕名人似蚁贪膻。
扰扰几时闲。
输我吴松江上，
一帆点破晴烟。
青莎卧月，
红鳞荐酒，
一醉陶然。
此是人间蓬岛，
更於何处求仙。
沙明波净小汀洲。
枫落洞庭秋。
红蓼白苹深处，
晚风吹转船头。
鲈鱼钓得，
银丝旋鲙，
白酒新篘。
一笑月寒烟暝，
人间万事都休。
松江西畔水连空。
霜叶舞丹枫。
谩道金章清贵，
何如蓑笠从容。
有时独醉，
无人系缆，
一任斜风。
不是芦花惹住，
几回吹过桥东。
吴松江影漾清辉。
山远翠光微。
杨柳风轻日永，
桃花浪暖鱼肥。
东来西往。
随情任性，
本自无机。
何事沙边鸥鹭，
一声欸乃惊飞。
午阴多处□□□。
杨柳□□□。
翠羽无情飞去，
红蕖有意□□。
□□□□，
□□□□，
□□吾生。
为报凌烟□□，
□□□□□名。
萧萧芦叶暮寒生。
雪厌冻云平。
密洒一篷烟火，
惊鸿飞起沙汀。
收纶罢钓，
空江有浪，
短棹无声。
便是天然图画，
何须妙手丹青。
以上张抡作品《朝中措》共11首        
