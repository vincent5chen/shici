form=词
tags=

寸恨谁云短，
绵绵岂易裁。
半年眉绿未曾开。
明月好风闲处、是人猜。
春雨消残冻，
温风到冷灰。
尊前一曲为谁哉。
留取曲终一拍、待君来。
带酒冲山雨，
和衣睡晚晴。
不知钟鼓报天明。
梦里栩然蝴蝶、一身轻。
老去才都尽，
归来计未成。
求田问舍笑豪英。
自爱湖边沙路、免泥行。
绀绾双蟠髻，
云敧小偃巾。
轻盈红脸小腰身。
叠鼓忽催花拍、斗精神。
空阔轻红歇，
风和约柳春。
蓬山才调最清新。
胜似缠头千锦、共藏珍。
古岸开青葑，
新渠走碧流。
会看光满万家楼。
记取他年扶路、入西州。
佳节连梅雨，
馀生寄叶舟。
只将菱角与鸡头。
更有月明千顷、一时留。
海上乘槎侣，
仙人萼绿华。
飞升元不用丹砂。
住在潮头来处、渺天涯。
雷辊夫差国，
云翻海若家。
坐中安得弄琴牙。
写取馀声归向、水仙夸。
琥珀装腰佩，
龙香入领巾。
只应飞燕是前身。
共看剥葱纤手、舞凝神。
柳絮风前转，
梅花雪里春。
鸳鸯翡翠两争新。
但得周郎一顾、胜珠珍。
见说东园好，
能消北客愁。
虽非吾土且登楼。
行尽江南南岸、此淹留。
短日明枫缬，
清霜暗菊逑。
流年回首付东流。
凭仗挽回潘鬓、莫教秋。
苒苒中秋过，
萧萧两鬓华。
寓身化世一尘沙。
笑看潮来潮去、了生涯。
方士三山路，
渔人一叶家。
早知身世两聱牙。
好伴骑鲸公子、赋雄夸。
日薄花房绽，
风和麦浪轻。
夜来微雨洗郊坰。
正是一年春好、近清明。
已改煎茶火，
犹调入粥饧。
使君高会有馀清。
此乐无声无味、最难名。
日出西山雨，
无晴又有晴。
乱山深处过清明。
不见彩绳花板、细腰轻。
尽日行桑野，
无人与目成。
且将新句琢琼英。
我是世间闲客、此闲行。
山与歌眉敛，
波同醉眼流。
游人都上十三楼。
不羡竹西歌吹、古扬州。
菰黍连昌歜，
琼彝倒玉舟。
谁家水调唱歌头。
声绕碧山飞去、晚云留。
山雨潇潇过，
溪桥浏浏清。
小园幽榭枕苹汀。
门外月华如水、彩舟横。
苕岸霜花尽，
江湖雪阵平。
两山遥指海门青。
回首水云何处、觅孤城。
师唱谁家曲，
宗风嗣阿谁。
借君拍板与门槌。
我也逢场作戏、莫相疑。
溪女方偷眼，
山僧莫眨眉。
却愁弥勒下生迟。
不见老婆三五、少年时。
卫霍元勋後，
韦平外族贤。
吹笙只合在缑山。
闲驾彩峦归去、趁新年。
烘暖烧香阁，
轻寒浴佛天。
他时一醉画堂前。
莫忘故人憔悴、老江边。
笑怕蔷薇罥，
行忧宝瑟僵。
美人依约在西厢。
祗恐暗中迷路、认馀香。
午夜风翻幔，
三更月到床。
簟纹如水玉肌凉。
何物与侬归去、有残妆。
欲执河梁手，
还升月旦堂。
酒阑人散月侵廊。
北客明朝归去、雁南翔。
窈窕高明玉，
风流郑季庄。
一时分散水云乡。
惟有落花芳草、断人肠。
紫陌寻春去，
红尘拂面来。
无人不道看花回。
惟见石榴新蕊、一枝开。
冰簟堆云髻，
金尊滟玉醅。
绿阴青子莫相催。
留取红巾千点、照池台。
以上苏轼作品《南歌子》共17首        
