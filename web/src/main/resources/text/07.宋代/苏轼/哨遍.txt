form=词
tags=

睡起画堂，
银蒜押帘，
珠幕云垂地。
初雨歇，
洗出碧罗天，
正溶溶养花天气。
一霎暖风回芳草，
荣光浮动，
掩皱银塘水。
方杏靥匀酥，
花鬚吐绣，
园林排比红翠。
见乳燕捎蝶过繁枝。
忽一线炉香逐游丝。
昼永人闲，
独立斜阳，
晚来情味。
便乘兴携将佳丽。
深入芳菲里。
拨胡琴语，
轻拢慢拈总ベ利。
看紧约罗裙，
急趣檀板，
霓裳入破惊鸿起。
颦月临眉，
醉霞横脸，
歌声悠扬云际。
任满头红雨落花飞。
渐鳷鹊楼西玉蟾低。
尚徘徊、未尽欢意。
君看今古悠悠，
浮宦人间世。
这些百岁，
光阴几日，
三万六千而已。
醉乡路稳不妨行，
但人生、要适情耳。

