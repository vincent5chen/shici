form=词
tags=

碧纱微露纤纤玉。
朱唇渐暖参差竹。
越调变新声。
龙吟彻骨清。
夜来残酒醒。
惟觉霜袍冷。
不见敛眉人。
胭脂觅旧痕。
城隅静女谁人见。
先生日夜歌彤管。
谁识蔡姬贤。
江南顾彦先。
先生那久困。
汤沐须名郡。
惟有谢夫人。
从来见拟伦。
翠鬟斜幔云垂耳。
耳垂云幔斜鬟翠。
春晚睡昏昏。
昏昏睡晚春。
细花梨雪坠。
坠雪梨花细。
颦浅念谁人。
人谁念浅颦。
风回仙驭云开扇。
更阑月堕星河转。
枕上梦魂惊。
晓檐疏雨零。
相逢虽草草。
长共天难老。
终不羡人间。
人间日似年。
画檐初挂弯弯月。
孤光未满先忧缺。
遥认玉帘钩。
天孙梳洗楼。
佳人言语好。
不顾求新巧。
此恨固应知。
愿人无别离。
火云凝汗挥珠颗。
颗珠挥汗凝云火。
琼暖碧纱轻。
轻纱碧暖琼。
晕腮嫌枕印。
印枕嫌腮晕。
闲照晚妆残。
残妆晚照闲。
峤南江浅红梅小。
小梅红浅江南峤。
窥我向疏篱。
篱疏向我窥。
老人行即到。
到即行人老。
离别惜残枝。
枝残惜别离。
井桐双照新妆冷。
冷妆新照双桐井。
羞对井花愁。
愁花井对羞。
影孤怜夜永。
永夜怜孤影。
楼上不宜秋。
秋宜不上楼。
娟娟缺月西南落。
相思拨断琵琶索。
枕泪梦魂中。
觉来眉晕重。
华堂堆烛泪。
长笛吹新水。
醉客各西东。
应思陈孟公。
柳庭风静人眠昼。
昼眠人静风庭柳。
香汗薄衫凉。
凉衫薄汗香。
手红冰碗藕。
藕碗冰红手。
郎笑藕丝长。
长丝藕笑郎。
落花闲院春衫薄。
薄衫春院闲花落。
迟日恨依依。
依依恨日迟。
梦回莺舌弄。
弄舌莺回梦。
邮便问人羞。
羞人问便邮。
买田阳羡吾将老。
从来只为溪山好。
来往一虚舟。
聊随物外游。
有书仍懒著。
水调歌归去。
筋力不辞诗。
要须风雨时。
秋风湖上萧萧雨。
使君欲去还留住。
今日漫留君。
明朝愁杀人。
佳人千点泪。
洒向长河水。
不用敛双蛾。
路人啼更多。
湿云不动溪桥冷。
嫩寒初透东风影。
桥下水声长。
一枝和月香。
人怜花似旧。
花比人应瘦。
莫凭小栏干。
夜深花正寒。
天怜豪俊腰金晚。
故教月向松江满。
清景为淹留。
从君都占秋。
身闲惟有酒。
拭问清游首。
帝梦已遥思。
匆匆归去时。
涂香莫惜莲承步。
长愁罗袜凌波去。
只见舞迥风。
都无行处踪。
偷穿宫样稳。
并立双趺困。
纤妙说应难。
须从掌上看。
绣帘高卷倾城出。
灯前潋滟横波溢。
皓齿发清歌。
春愁入翠蛾。
凄音休怨乱。
我已先肠断。
遗响下清虚。
累累一串珠。
雪花飞暖融香颊。
颊香融暖飞花雪。
欺雪任单衣。
衣单任雪欺。
别时梅子结。
结子梅时别。
归不恨开迟。
迟开恨不归。
玉环坠耳黄金饰。
轻衫罩体香罗碧。
缓步困春醪。
春融脸上桃。
花钿从委地。
谁与郎为意。
常爱月华清。
此时憎月明。
玉笙不受朱唇暖。
离声凄咽胸填满。
遗痕几千秋。
恩留人不留。
他年京国酒。
泫泪攀枯柳。
莫唱短因缘。
长安远似天。
玉童西迓浮丘伯。
洞天冷落秋萧瑟。
不用许飞琼。
瑶台空月明。
清香凝夜宴。
借与韦郎看。
莫便向姑苏。
扁舟下五湖。
以上苏轼作品《菩萨蛮》共21首        
