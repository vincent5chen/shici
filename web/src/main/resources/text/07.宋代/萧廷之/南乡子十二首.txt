form=词
tags=

白雪与黄芽。
两味精华共一家。
采择辨时衰与旺，
堪夸。
火候毫厘不可差。
顶上结三花。
驾动羊车与鹿车。
乌兔往来南北面，
交加。
从此天河稳泛槎。
长子到西方。
少女归乾变六阳。
便好下功修二八，
提防。
至九方知道自昌。
牛斗共商量。
巧夺天功妙莫量。
离坎夫妻交媾後，
难忘。
始觉壶中日月长。
鼎器法乾坤。
上是天元下地元。
若也更能颠倒运，
交番。
阖劈循环在八门。
搬运上崑崙。
龟与蛇儿自吐吞。
百尺竿头牢把线，
掀援。
从此元神命永存。
复卦起潜龙。
戊己微调未可攻。
九二见龙临卦主，
神通。
从此炉中次第红。
泰卦恰相逢。
猛火烧乾藉巽风。
炼就黄芽并白雪，
奇功。
还返归坤道始穷。
关锁自周天。
升降循环三寸田。
不在嘘呵并数息，
天然。
九转无亏火力全。
胎息漫流传。
要在阴阳不可偏。
呼吸吹嘘皆赖巽，
绵绵。
妙在前弦与後弦。
尽净露天机。
只恐时人自执迷。
颔下藏珠当猛取，
休迟。
道在身中更问谁。
尘纲忽抛离。
百岁年华七十稀。
莫待老来铅汞少，
堪悲。
业报前途难自欺。
两手擘鸿濛。
慧剑飞来第一峰。
外道修罗惊缩项，
神通。
造化元来在掌中。
锻炼玉炉红。
橐龠吹嘘藉巽风。
十月托胎吞入腹，
坤宫。
立见三清太上翁。
木兔与金鸡。
刑德临门有偶奇。
炉内丹砂宜沐浴，
防危。
神水溶溶满玉池。
年月日并时。
刻里工夫一例推。
著意研穷丹造次，
毫厘。
十月殷勤自保持。
生甲更生庚。
此是丹头切要明。
药嫩采来归土釜，
煎烹。
文武刚柔次第行。
片饷结丹成。
沐浴防危更守城。
到此不须行火候，
持盈。
火若加临必定倾。
识得水中金。
煅炼烹煎理更深。
进退抽添须九转，
浮沈。
温养潜龙复与临。
妙运自天心。
托仗黄婆配丙壬。
酝就醍醐山顶降，
频斟。
慢拨无弦一曲琴。
温养象周天。
须要微微火力全。
爱护婴儿惟藉母，
三年。
运用抽添象缺圆。
牛斗会河边。
拾取玄珠种玉田。
定意如如行火候，
精专。
剖腹分明说与贤。
真汞与真铅。
产在先天与後天。
大开知时勤采取，
玄玄。
得穴何愁不作仙。
进火要精专。
审究前弦与後弦。
屯卦抽添蒙卦止，
难传。
毫发差殊不结丹。
以上萧廷之作品《南乡子》共12首      
