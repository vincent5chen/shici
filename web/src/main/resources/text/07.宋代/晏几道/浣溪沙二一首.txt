form=词
tags=

唱得红梅字字香，
柳枝桃叶尽深藏。
遏云声里送雕觞。
才听便拚衣袖湿，
欲歌先倚黛眉长。
曲终敲损燕钗梁。
白□春衫杨柳鞭，
碧蹄骄马杏花鞯。
落英飞絮冶游天。
南陌暖风吹舞榭，
东城凉月照歌筵。
赏心多是酒中仙。
床上银屏几点山，
鸭炉香过琐窗寒。
小云双枕恨春闲。
惜别漫成良夜醉，
解愁时有翠笺还。
那回分袂月初残。
翠阁朱栏倚处危，
夜凉闲捻彩箫吹。
曲中双凤已分飞。
绿酒细倾消别恨，
红笺小写问归期。
月华风意似当时。
二月春花厌落梅，
仙源归路碧桃催。
渭城丝雨劝离杯。
欢意似云真薄倖，
客鞭摇柳正多才。
凤楼人待锦书来。
二月和风到碧城，
万条千缕绿相迎。
舞烟眠雨过清明。
妆镜巧眉偷叶样，
歌楼妍曲借枝名。
晚秋霜霰莫无情。
飞鹊台前晕翠蛾，
千金新换绛仙螺。
最难加意为颦多。
几处睡痕留醉袖，
一春愁思近横波。
远山低尽不成歌。
家近旗亭酒易酤，
花时长得醉工夫。
伴人歌笑懒妆梳。
户外绿杨春系马，
床前红烛夜呼卢。
相逢还解有情无。
楼上灯深欲闭门，
梦云归去不留痕。
几年芳草忆王孙。
向日阑干依旧绿，
试将前事倚黄昏。
记曾来处易消魂。
绿柳藏乌静掩关，
鸭炉香细琐窗闲。
那回分袂月初残。
惜别漫成良夜醉，
解愁时有翠笺还。
欲寻双叶寄情骓。
莫问逢春能几回，
能歌能笑是多才。
露花犹有好枝开。
绿鬓旧人皆老大，
红梁新燕又归来。
尽须珍重掌中杯。
浦口莲香夜不收，
水边风里欲生秋。
棹歌声细不惊鸥。
凉月送归思往事，
落英飘去起新愁。
可堪题叶寄东楼。
日日双眉斗画工，
行云飞絮共轻狂。
不将心嫁冶游郎。
溅酒滴残歌扇字，
弄花熏得舞衣香。
一春弹泪说凄凉。
铜虎分符领外台，
五云深处彩旌来。
春随红旆过长淮。
千里袴襦添旧暖，
万家桃李间新栽。
使星回首是三台。
团扇初随碧簟收，
画檐归燕尚迟留。
靥朱眉翠喜清秋。
风意未应迷狭路，
灯痕犹自记高楼。
露花烟叶与人愁。
卧鸭池头小苑开，
暄风吹尽北枝梅。
柳长莎软路萦回。
静避绿阴莺有意，
漫随游骑絮多才。
去年今日忆同来。
午醉西桥夕未醒，
雨花凄断不堪听。
归时应减鬓边青。
衣化客尘今古道，
柳含春意短长亭。
凤楼争见路旁情。
闲弄筝弦懒系裙，
铅华消尽见天真。
眼波低处事还新。
怅恨不逢如意酒，
寻思难值有情人。
可怜虚度琐窗春。
小杏春声学浪仙，
疏梅清唱替哀弦。
似花如雪绕琼筵。
腮粉月痕妆罢后，
脸红莲艳酒醒前。
今年水调得人怜。
一楼宫妆簇彩舟，
碧罗团扇自障羞。
水仙人在镜中游。
腰自细来多态度，
脸因红处转风流。
年年相遇绿江头。
已拆秋千不奈闲，
却随胡蝶到花间。
旋寻双叶插云鬟。
几折湘裙烟缕细，
一钩罗袜素蟾弯。
绿窗红豆忆前欢。
以上晏几道作品《浣溪沙》共21首      
