form=词
tags=

八月紫莼浮绿水。
细鳞巨口鲈鱼美。
画舫问渔篙暂舣。
欣然喜。
金齑顷刻尝珍味。
涌雾驱云天似洗。
静看星斗迎蟾桂。
枕棹眠蓑清不睡。
无名利。
谁人分得逍遥意。
二月垂杨花糁地。
荻芽迸绿春无际。
细雨斜风浑不避。
青笠底。
三三两两鸣桹起。
新妇矶边云接袂。
女儿浦口山堆髻。
一拥河豚千百尾。
摇食指。
城中虚却鱼虾市。
九月芦香霜旦旦。
丹枫落尽吴江岸。
长濑黄昏张蟹断。
灯火乱。
圆沙惊起行行雁。
半夜系船桥北岸。
三杯睡著无人唤。
睡觉只疑桥不见。
风已变。
缆绳吹断船头转。
腊月行舟冰凿罅。
潜鳞透暖偏堪射。
岁岁年年篷作舍。
三冬夜。
牛衣自暖何须借。
滕六晚来方命驾。
千山绝影飞禽怕。
江上雪如花片下。
宜入画。
一蓑披著归来也。
六月长江无暑气。
怒涛漱壑侵沙觜。
颭颭轻舟随浪起。
何不畏。
从来惯作风波计。
别溆藕花舒锦绮。
采莲三五谁家子。
问我买鱼相调戏。
飘芰制。
笑声咭咭花香里。
七月凛秋飞叶响。
长吟杳杳澄江上。
秃尾槎头添一网。
丝自纺。
新炊菰饭更相饷。
渡口青烟藏叠嶂。
岸旁红蓼翻轻浪。
鸂鶒沈浮双漾漾。
闻鸣桨。
高飞拍拍穿林莽。
三月愁霖多急雨。
桃江绿浪迷洲渚。
西塞山边飞白鹭。
烟横素。
一声欸乃山深处。
红雨缤纷因水去。
行行寻得神仙侣。
楼阁五云心不住。
分凤侣。
重来翻恨花相误。
十月橘洲长鼓枻。
潇湘一片尘缨洗。
斩得钓竿斑染泪。
中夜里。
时闻鼓瑟湘妃至。
白发垂纶孙又子。
得钱沽酒长长醉。
小艇短篷真活计。
家云水。
更无王役并田税。
四月圆荷钱学铸。
鳞鳞波暖鸳鸯语。
无数燕雏来又去。
鱼未取。
钓丝直上蜻蜓聚。
风弄碧漪摇岛屿。
奇云蘸影千峰舞。
骑马官人江上驻。
天且暮。
借舟送过沧波渡。
五月河中菱荇遍。
丝纶欲下相萦绊。
却掉船来芳草岸。
呼侣伴。
蓑衣不把金章换。
碧落云高星烂烂。
波心举网星光乱。
跃出鲤鱼长尺半。
回首看。
孤灯一点风吹散。
正月东风初解冻。
渔人撒网波纹动。
不识雕梁并绮栋。
扁舟重。
眠鸥浴雁相迎送。
溪北画桥弯螮蝀。
溪南古岸添青葑。
长把鱼钱寻酒瓮。
春一梦。
起来拈笛成三弄。
子月水寒风又烈。
巨鱼漏网成虚设。
圉圉从它归丙穴。
谋自拙。
空归不管旁人说。
昨夜醉眠西浦月。
今宵独钓南溪雪。
妻子一船衣百结。
长欢悦。
不知人世多离别。
以上洪适作品《渔家傲引/渔家傲》共12首        
