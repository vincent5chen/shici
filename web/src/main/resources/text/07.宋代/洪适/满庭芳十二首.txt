form=词
tags=

草阁烟横，
花蹊雨润，
伤春谁画鸦眉。
药囊未减，
尊酒自然稀。
堪叹云和挂壁，
弦半绝、鼠啮龙池。
投壶罢，
凭阑玩古，
罗列父丁彝。
龟巢，
添绿皱，
残梅片片，
新柳丝丝。
恨风狂折竹，
鹤病谁治。
自信年衰景短，
甘冷淡、应也天知。
埙篪奏，
清歌醉墨，
一一上圭碑。
春入花畦，
雪迷筠坞，
柳梢未肯低眉。
泥深路滑，
车马往来稀。
平地琼琚盈尺，
冰冻解、檐水如池。
皇华喜，
增添泉货，
不铸尚方彝。
光阴，
驹过隙，
髭髯如戟，
容易成丝。
把诗盟长讲，
酒病休治。
两两垂螺舞彻，
藏羌管、人已潜知。
樯乌转，
钱流地上，
褒诏便刊碑。
当国无功，
归田有分，
四山浓抹烟眉。
春云多变，
清昼惠风稀。
欲踵兰亭故事，
溪水涨、簪盍鹅池。
临修竹，
一觞一咏，
考古到辛彝。
当时。
龙衮侧，
亲闻胪句，
天语如丝。
谩三年博士，
局冗争治。
底事绣衣留滞，
青天瑞、奴隶皆知。
迎归诏，
鸾台凤阁，
名记壁间碑。
风搅花间，
雨悭柳下，
人人懒拂愁眉。
年荒省事，
投辖井中稀。
架上舞衣尘积，
弦索断、筝雁差池。
南柯梦，
转头陈迹，
饥鼠穴空彝。
新年，
官事少，
秋蛇春蚓，
重叠乌丝。
更出奇花判，
百病都治。
报道行厨办也，
乌鹊喜、龟鹤前知。
更书近，
鵷行浸远，
长对去思碑。
蝴蝶梦魂，
芭蕉身世，
几人得到庞眉。
十分如意，
天赋古今稀。
昼日猥叨三接，
摩鹏翼、曾化鲲池。
槐阴下，
深惭房魏，
那敢作封彝。
雁行，
争接翅，
北门矩烛，
西掖纶丝。
幸归来半世，
园路先治。
渔唱樵歌不到，
莺燕语、何畏人知。
编花史，
修篁千亩，
封植具穹碑。
华发苍头，
年年更变，
白雪轻犯双眉。
六旬过四，
七十古来稀。
问柳寻花兴懒，
拈筇杖、闲绕园池。
尊中有，
青州从事，
无意唤琼彝。
人生，
何处乐，
楼台院落，
吹竹弹丝。
奈壮怀销铄，
病费医治。
漫道琴弦绿绮，
游鱼听、山水谁知。
盘洲怨，
盟鸥闲阔，
痍鹤立新碑。
旧日盘洲，
藏钩卜夜，
松儿笑拣双眉。
老人好静，
此乐数年稀。
尚记乘舟西溯，
楼卷雪、曾到雷池。
今非惜，
畏寒闭户，
弃掷夏商彝。
入春，
逾两月，
轻烟非雾，
细雨如丝。
任风颓花架，
不惮装治。
想得醉吟滕阁，
家园事、争解详知。
归来好，
猿惊鹤怨，
孤负辋川碑。
柳径花台，
熙熙春动，
游人珥堕簪遗。
枯藤到处，
绿刺惹冠衣。
雪後园林更好，
琼作佩、香满横枝。
巡檐久，
留连一笑，
不管午阴移。
盘洲，
今雅集，
皇华飞盖，
挥麈迟迟。
觉龟鱼增价，
草木生辉。
梁上不教尘落，
谈文字、酒散星稀。
明年好，
玉津随驾，
回首记襟期。
昴宿光芒，
德星家世，
当时飞舞华旗。
风清玉宇，
珠露缀瑶枝。
八桂苍苍耸壑，
问椿木、同数秋期。
黄堂上，
油幢转影，
美酒注金卮。
英躔，
名誉早，
青箱传学，
黄绢摛辞。
说江东治行，
召杜肩齐。
畏爱双行五管，
收绣斧、却把旌麾。
欢声沸，
明年此日，
公在凤凰池。
殢酒销愁，
逢场作戏，
何曾择地伸眉。
诗筒来往，
如我与君稀。
喜得青春有闰，
添日月、款曲临池。
洲盘有，
山肴野蔌，
安用设鸡彝。
老来，
空自笑，
一头梳雪，
两鬓吹丝。
便常逢社饮，
聋不堪治。
曾就新年真率，
花神报、蜂蝶皆知。
东风恶，
江梅欲尽，
荐福莫轰碑。
同病相怜，
冻吟谁伴，
漫怀举案齐眉。
槐安梦境，
一笑自来稀。
未到斜川见雪，
春欲半、尚压铜池。
今思古，
拊盆击筑，
虿鼎闲夔彝。
何时。
天意解，
并游花坞，
旋扫蛛丝。
对壶中闲日，
冗牍休治。
四坐同盟情话，
飞玉麈、万事多知。
杯盘省，
浅斟随意，
真率视前碑。
雨洗花林，
春回柳岸，
窗间列岫横眉。
老来光景，
生怕聚谈稀。
何事扁舟西去，
收杖屦、契阔鱼池。
流觞近，
诗筒暂歇，
焉用虎文彝。
良辰，
怀旧事，
海棠花下，
笑摘垂丝。
叹五年一别，
万病难治。
几处绣衣尘迹，
歌舞地、乌鹊曾知。
君今去，
珠帘暮卷，
山雨拂崇碑。
以上洪适作品《满庭芳》共12首        
