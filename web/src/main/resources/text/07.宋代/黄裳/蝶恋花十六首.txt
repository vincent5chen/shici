form=词
tags=

俄落盏中如有恋。
盏未乾时，
还见霜娥现。
说向翠鬟斟莫浅。
殷勤此意应相劝。
光景尤宜年少面。
千里同看，
不与人同怨。
席上笑歌身更健。
良时只愿长相见。
高下亭台山水境。
两畔清辉，
中有垂杨径。
鹭点前汀供雪景。
花乘流水传春信。
不醉无归先说定。
醉待言归，
又被风吹醒。
月下壶天游未尽。
广寒宫是波中影。
古往今来忙里过。
今古清光，
静照人行道。
难似素娥长见好。
见频只是催人老。
欲驻征轮无计那。
世上多情，
却被无情恼。
夜夜乌飞谁识破。
满头空恨霜华早。
忽破黄昏还太素。
寒浸楼台，
缥缈非烟雾。
江上分明星汉路。
金银闪闪神仙府。
影卧清光随我舞。
邂逅三人，
只愿长相聚。
今月亭亭曾照古。
古人问月今何处。
忽送林光禽有语。
飞如遥空，
失素归洲鹭。
照处无私清望富。
馀辉不惜人人与。
玉绳欲到中天路。
且待飞觞，
缓缓移琼步。
花下影圆良夜午。
东南楼上还相顾。
满到十分人望尽。
仙桂无根，
到处留光景。
听我尊前欢未竟。
金卮已弄寒蟾影。
银色界中风色定。
散了浮云，
宝匣初开镜。
归去不须红烛影。
天边自与人相趁。
每到花开春已暮。
况是人生，
难得长欢聚。
一日一游能几度。
看看背我堂堂去。
蝶乱蜂忙红粉妒。
醉眼吟情，
且与花为主。
雪怨云愁无问处。
芳心待向谁分付。
南北两山骄欲斗。
中有涟漪，
莫道壶山小。
落落情怀临漂渺。
驾言来处铃斋悄。
行到桃溪花解笑。
人面相逢，
竞好窥寒照。
醉步敧斜西日少。
欢声犹唱多情调。
千二百回圆未半。
人世悲欢，
此景长相伴。
行到身边琼步款。
金船载酒银河畔。
谁为别来音信断。
那更蟾光，
一点窥孤馆。
静送忘言愁一段。
会须莫放笙歌散。
人逐金乌忙到夜。
不见金乌，
方见人闲暇。
天汉似来尊畔泻。
须知闲暇欢无价。
银色满身谁可画。
两腋风生，
爽气駸駸马。
待入蟾宫偷造化。
姮娥已许仙方借。
谁悟月中真火冷。
能引尘缘，
遂出轮迥境。
争奈多情都未醒。
九回肠断花间影。
万古兴亡闲事定。
物是人非，
杳杳无音信。
问月可知谁可问。
不如且醉尊前景。
水鉴中看尤未老。
乘兴拿舟，
更向湘江过。
俯仰太虚都一个。
九春风思谁吟到。
闲上钓台云外坐。
待得金鳞，
始放芳尊倒。
醉後言归犹更早。
素纤有数君须道。
万籁无声天地静。
清抱朱弦，
不愧丹霄镜。
照到林梢风有信。
抬头疑是梅花领。
万感只应闲对景。
独倚危栏，
扰扰人初定。
吟不尽中愁不尽。
溪山千古沈沈影。
兴到浓时春不住。
昨夜雕栏，
放了花无数。
谈笑急邀吟醉侣。
青娥也合随轩去。
媚恐情生娇恐妒。
今日开尊，
多幸无风雨。
休唱宴琼林一句。
来年花共人何处。
杳杳晴虚寒漫漫。
放下尘劳，
相共游银汉。
便入醉乡休浩叹。
神仙只在云门馆。
饮兴偏宜流水畔。
时有红蕖，
落在黄金盏。
鹭未忘机移别岸。
画船更上前汀看。
一望瑶华初委地。
更约幽人，
共赏岩边翠。
拭把方诸聊与试。
无情争得无中泪。
飞瀑恐从星汉至。
渐向宾筵，
但觉寒如水。
自爱一轮方得意。
轻随箕毕还成累。
以上黄裳作品《蝶恋花》共16首        
