form=词
tags=

二分春到柳，
青未了，
欲婆娑。
甚书剑飘零，
身犹是客，
岁月频过。
西湖故园在否，
怕东风、今日落梅多。
抱瑟空行古道，
盟鸥顿冷清波。
知麽。
老子狂歌。
心未歇，
鬓先斑。
叹敝却貂裘，
驱车万里，
风雪关河。
灯前恍疑梦醒，
好依然、只著旧渔蓑。
流水桃花渐暖，
酒船不去如何。
采芳洲薜荔，
流水外、白鸥前。
度万壑千岩，
晴岚暖翠，
心目娟娟。
山川。
自今自古，
怕依然。
认得米家船。
明月闲延夜语，
落花静拥春眠。
吟边。
象笔蛮笺。
清绝处、小留连。
正寂寂江潭，
树犹如此，
那更啼鹃。
居廛。
闭门隐几，
好林泉。
都在卧游边。
记得当时旧事，
误人却是桃源。
二分春是雨，
采香径、绿阴铺。
正私语晴蛙，
于飞晚燕，
闲掩纹疏。
流光惯欺病酒，
问杨花、过了有花无。
啼鴂初闻院宇，
钓船犹系菰蒲。
林逋。
树老山孤。
浑忘却、隐西湖。
叹扇底歌残，
蕉间梦醒，
难寄中吴。
秋痕尚悬鬓影，
见莼丝、依旧也思鲈。
黏壁蜗涎几许，
清风只在樵渔。
风雷开万象，
散天影、入虚坛。
看峭壁重云，
奇峰献玉，
光洗琅玕。
青苔古痕暗裂，
映参差、石乳倒悬山。
那得虚无幻境，
元来透澈玄关。
跻攀。
竟日忘还。
空翠滴、逼衣寒。
想邃宇阴阴，
炉存太乙，
难觅飞丹。
泠然洞灵去远，
甚千年、都不到人间。
见说寻真有路，
也须容我清闲。
龟峰深处隐，
岩壑静、万尘空。
任一路白云，
山童休扫，
却似崆峒。
只恐烂柯人到，
怕光阴、不与世间同。
旋采生枝带叶，
微煎石鼎团龙。
从容。
吟啸百年翁。
行乐少扶筇。
向镜水传心，
柴桑袖手，
门掩清风。
如何晋人去後，
好林泉、都在夕阳中。
禅外更无今古，
醉归明月千松。
江南无贺老，
看万壑、出清冰。
想柳思周情，
长歌短咏，
密与传灯。
山川润分秀色，
称醉挥、健笔剡溪藤。
一语不谈俗事，
几人来结吟朋。
堪憎。
我发鬅鬙。
频赋曲、旧时曾。
但春蚓秋蛩，
寒篱晚砌，
颇叹非能。
何如种瓜种秫，
带一锄、归去隐东陵。
野啸天风两耳，
翠微深处孙登。
锦街穿戏鼓，
听铁马、响春冰。
甚舞绣歌云，
欢情未足，
早已收灯。
从今便须胜赏，
步青青、野色一枝藤。
落魄花间酒侣，
温存竹里吟朋。
休憎。
短发鬅鬙。
游兴懒、我何曾。
任蹴踏芳尘，
寻蕉覆鹿，
自笑无能。
清狂尚如旧否，
倚东风、啸咏古兰陵。
十里梅花霁雪，
水边楼观先登。
目光牛背上，
更时把、汉书看。
记落叶江城，
孤云海树，
漂泊忘还。
悬知偶然是梦，
梦醒来、未必是邯郸。
笑指萤灯借暖，
愁怜镜雪惊寒。
投闲。
寄傲怡颜。
要一似、白鸥闲。
且旋缉荷衣，
琴尊客里，
岁月人间。
菟裘渐营瘦竹，
任重门、近水隔花关。
数亩清风自足，
元来不在深山。
水痕吹杏雨，
正人在、隔江船。
看燕集春芜，
渔栖暗竹，
湿影浮烟。
馀寒尚犹恋柳，
怕东风、未肯擘晴绵。
愁重迟教醉醒，
梦长催得诗圆。
楼前。
笑语当年。
情款密、思留连。
记白月依弦，
青天堕酒，
衮衮山川。
垂髫至今在否，
倚飞台、谁掷买花钱。
不是寻春较晚，
都缘听得啼鹃。
万花深处隐，
安一点、世尘无。
步翠麓幽寻，
白云自在，
流水萦纡。
携歌缓游细赏，
倩何人、重写辋川图。
迟日香生草木，
淡风声和琴书。
安居。
歌引巾车。
童放鹤、我知鱼。
看静里闲中，
醒来醉後，
乐意偏殊。
桃源带春去远，
有园林、如此更何如。
回首丹光满谷，
恍然却是蓬壶。
幽栖身懒动，
邃庭悄、日偏长。
甚不隐山林，
不喧车马，
不断生香。
澄心淡然止水，
笑东风、引得落花忙。
慵对鱼翻暗藻，
闲留莺管垂杨。
徜徉。
净几明窗。
穿窈窕、染芬芳。
看白鹤无声，
苍云息影，
物外行藏。
桃源去尘更远，
问当年、何事识渔郎。
争似重门昼掩，
自看生意池塘。
以上张炎作品《木兰花慢》共11首        
