form=词
tags=

百花洲畔，
十里湖边，
沙鸥未许盟寒。
旧隐琴书，
犹记渭水长安。
苍云数千万叠，
却依然、一笑人间。
似梦里，
对清尊白发，
秉烛更阑。
渺渺烟波无际，
唤扁舟欲去，
且与凭阑。
此别何如，
能消几度阳关。
江南又听夜雨，
怕梅花、零落孤山。
归最好，
甚闲人，
犹自未闲。
□声短棹，
柳色长条，
无花但觉风香。
万境天开，
逸兴纵我清狂。
白鸥更闲似我，
趁平芜、飞过斜阳。
重叹息，
却如何不□，
梦里黄梁。
一自三高非旧，
把诗囊酒具，
千古凄凉。
近日烟波，
乐事尽逐渔忙。
山横洞庭夜月，
似潇湘、不似潇湘。
归未得，
数清游、多在水乡。
穿花省路，
傍竹寻邻，
如何故隐都荒。
问取堤边，
因甚减却垂杨。
消磨纵然未尽，
满烟波、添了斜阳。
空叹息，
又翻成无限，
杜老凄凉。
一舸清风何处，
把秦山晋水，
分贮诗囊。
发已飘飘，
休问岁晚空江。
松陵试招旧隐，
怕白鸥、犹识清狂。
渐溯远，
望并州、却是故乡。
寒花清事，
老圃闲人，
相看秋色霏霏。
带叶分根，
空翠半湿荷衣。
沅湘旧愁未减，
有黄金、难铸相思。
但醉里，
把苔笺重谱，
不许春知。
聊慰幽怀古意，
且频簪短帽，
休怨斜晖。
采摘无多，
一笑竟日忘归。
从教护香径小，
似东山、还似东篱。
待去隐，
怕如今、不是晋时。
荷衣消翠，
蕙带馀香，
灯前共语生平。
苦竹黄芦，
都是梦里游情。
西湖几番夜雨，
怕如今、冷却鸥盟。
倩寄远，
见故人说道，
杜老飘零。
难挽清风飞佩，
有相思都在，
断柳长汀。
此别何如，
一笑写入瑶琴。
天空水云变色，
任愔愔、山鬼愁听。
兴未已，
更何妨、弹到广陵。
鬟丝湿雾，
扇锦翻桃，
尊前乍识欧苏。
赋笔吟笺，
光动万颗骊珠。
英英岁华未老，
怨歌长、空击铜壶。
细看取，
有飘然清气，
自与尘疏。
两水犹存三径，
叹绿窗窈窕，
谩长新浦。
茂苑扁舟，
底事夜雨江湖。
当年柳枝放却，
又不知、樊素何如。
向醉里，
暗传香、还记也无。
门当竹径，
鹭管苔矶，
烟波自有闲人。
棹入孤村，
落照正满寒汀。
桃花远迷洞口，
想如今、方信无秦。
醉梦醒，
向沧浪容与，
净濯兰缨。
欸乃一声归去，
对笔床茶灶，
寄傲幽情。
雨笠风蓑，
古意谩说玄真。
知鱼淡然自乐，
钓清名、空在丝纶。
笑未已，
笑严陵、还笑渭滨。
平沙催晓，
野水惊寒，
遥岑寸碧烟空。
万里冰霜，
一夜换却西风。
晴梢渐无坠叶，
撼秋声、都是梧桐。
情正远，
奈吟湘赋楚，
近日偏慵。
客里依然清事，
爱窗深帐暖，
戏拣香筒。
片霎归程，
无奈梦与心同。
空教故林怨鹤，
掩闲门、明月山中。
春又小，
甚梅花、犹自未逢。
晴光转树，
晓气分岚，
何人野渡横舟。
断柳枯蝉，
凉意正满西州。
匆匆载花载酒，
便无情、也自风流。
芳昼短，
奈不堪深夜，
秉烛来游。
谁识山中朝暮，
向白云一笑，
今古无愁。
散发吟商，
此兴万里悠悠。
清狂未应似我，
倚高寒、隔水呼鸥。
须待月，
冼多清、都付与秋。
山风古道，
海国轻车，
相逢只在东瀛。
淡薄秋光，
恰似此日游情。
休嗟鬓丝断雪，
喜闲身、重渡西泠。
又溯远，
趁回潮拍岸，
断浦扬舲。
莫向长亭折柳，
正纷纷落叶，
同是飘零。
旧隐新招。
知住第几层云。
疏篱尚存晋菊，
想依然、认得渊明。
待去也，
最愁人，
犹恋故人。
烟堤小舫，
雨屋深灯，
春衫惯染京尘。
舞柳歌桃，
心事暗恼东邻。
浑疑夜窗梦蝶，
到如今、犹宿花阴。
待唤起，
甚江蓠摇落，
化作秋声。
回首曲终人远，
黯消魂、忍看朵朵芳云。
润墨空题，
惆怅醉魄难醒。
独怜水楼赋笔，
有斜阳、不怕登临。
愁未了，
听残莺、、啼过柳阴。
因风整帽，
借柳维舟，
休登故苑荒台。
去岁何年，
游处半入苍苔。
白鸥旧盟未冷，
但寒沙、空与愁堆。
谩叹息，
问西门洒泪，
不忍徘徊。
眼底江山犹在，
把冰弦弹断，
苦忆颜回。
一点归心，
分付布袜青鞋。
相寻已期到老，
那知人、如此情怀。
怅望久，
海棠开、依旧燕来。
以上张炎作品《声声慢》共12首        
