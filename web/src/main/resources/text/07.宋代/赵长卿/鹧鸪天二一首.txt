form=词
tags=

宝篆烟消香已残。
蝉娟月色浸栏干。
歌喉不作寻常唱，
酒令从他各自还。
传杯手，
莫教闲。
醉红潮脸媚酡颜。
相携共学骖鸾侣，
却笑卢郎旧约寒。
宝篆龙煤烧欲残。
细听铜漏已更阑。
纱窗斜月移梅影，
特地笼灯仔细看。
幽梦断，
旧盟寒。
那时屈曲小屏山。
风光得似而今不，
肯把花枝作等闲。
绰约肌肤巧样妆。
风流元自有清香。
未应傅粉疑平叔，
却笑荷花似六郎。
浮蚁瓮，
入诗囊。
学人消瘦怯风霜。
午窗一枕庄周梦，
甘作花心粉蝶忙。
蜂蜜酿成花已飞。
海棠次第雨胭脂。
园林检点春归也，
只有萦风柳带垂。
情默默，
恨依依。
可人天气日长时。
东风恰好寻芳去，
何事驱弛作别离。
梁上双双海燕归。
故人应不寄新诗。
柳梧阴里高还下，
帘幕中间去复回。
追盛事，
忆乌衣。
王家巷陌日沈西。
兴亡无限惊心语，
说与时人总不知。
镂玉裁琼莫比香。
娉婷枝上殢春光。
风流别有千般韵，
割舍昏沈入醉乡。
蜂共蝶，
尽乾忙。
檀心知未肯寻常。
从来诗苦人消瘦，
乞与幽窗富锦囊。
镂玉裁琼学靓妆。
不须沈水自然香。
好随梅蕊妆宫额，
肯似桃花误阮郎。
羞傅粉，
贱香囊。
何劳傲雪与凌霜。
新来句引无情眼，
拼为东风一晌忙。
绿水澄江得胜游。
浪平风软称轻舟。
樽前我易伤前事，
柳外人谁独倚楼。
空感慨，
惜风流。
风流赢得谩多愁。
愁多著甚销磨得，
莫怪安仁鬓早秋。
落魄东吴二十春。
风流诗句得清新。
今年却恨花星照，
再见温卿与远真。
分楚佩，
染巫云。
赤绳结得短花茵。
若非京口初相识，
安得毗陵作故人。
门外寒江泊小船。
月明留客小窗前。
夜香烧尽更声远，
斗帐低垂暖意生。
醺著酒，
炙些灯。
伴他针线懒成眠。
情知今夜鸳鸯梦，
不似孤篷宿雁边。
弱质纤姿俪素妆。
水沈山麝郁幽香。
直疑姑射来天上，
要恼人间傅粉郎。
简酿酒，
枕为囊。
更馀风味胜糖霜。
肯如红紫空姚冶，
谩惹游蜂戏蝶忙。
手种梅花三四株。
要看冰霜照清臞。
朝来几朵茅檐下，
竹外江头恐不如。
凝玉面，
吐香须。
莫嫌孤瘦渐丰馀。
化工不肯辜人意，
做底欢娱报答渠。
睡觉扶头听晓钟。
隔帘花雾湿香红。
翠摇钿砌梧桐影，
暖透罗襦芍药风。
闲对影，
记曾逢。
画眉临镜霎时同。
相思已有无穷恨，
忍见孤鸾宿镜中。
谡谡东风作雨寒。
无言独自凭栏干。
绿肥红瘦春归去，
恨逼愁侵酒怎宽。
追往事，
惜花残。
残花往事总相关。
风光台上伤心处，
此意人休作等闲。
亭树萧萧生暮凉。
安排清梦到胡床。
楚山楚水秋江外，
江北江南客恨长。
苹渚冷，
橘汀黄。
断魂残梦更斜阳。
欲将此日悲秋泪，
洒向江天哭楚狂。
洗尽铅华不著妆。
一般真色自生香。
飘飘何处凌波女，
故故相迎马上郎。
寻谱谍，
发诗囊。
绝胜梅萼嫁冰霜。
故山寒食依然在，
句引东坡旅兴忙。
新晴水暖藕花红。
烘人暑意晚来浓。
共携纤手桥东路，
杨柳青青一径风。
深翠里，
艳香中。
双莺初下蕊珠宫。
月笼粉面三更露，
凉透萧萧一梦中。
牙领番腾一线红。
花儿新样喜相逢。
薄纱衫子轻笼玉，
削玉身材瘦怯风。
人易老，
恨难穷。
翠屏罗幌两心同。
既无闲事萦怀抱，
莫把双蛾皱碧峰。
一曲清歌金缕衣。
巧佼心事有谁知。
自从别後难相见，
空解题红寄好诗。
忆携手，
过阶墀。
月笼花影半明时。
玉钗头上轻轻颤，
摇落钗头豆蔻枝。
玉容应不羡梅妆。
檀心特地赛炉香。
半臧密叶墙头女，
勾引酡颜马上郎。
樽乏酒，
且倾囊。
蟹螯糟熟似黏霜。
一年光景浑如梦，
可惜人生忙处忙。
只惯娇痴不惯愁。
离情浑不挂眉头。
可怜恼尽尊前客，
却趁东风上小舟。
真个去，
不忺留。
落花流水一春休。
自怜不及春江水，
随到滕王阁下流。
以上赵长卿作品《鹧鸪天》共21首      
