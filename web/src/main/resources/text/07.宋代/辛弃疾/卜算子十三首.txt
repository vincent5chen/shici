form=词
tags=

百郡怯登车，
千里输流马。
乞得胶胶扰扰身，
却笑区区者。
野水玉鸣渠，
急雨珠跳瓦。
一榻清风方是闲，
真得归来也。
盗跖傥名丘，
孔子还名跖。
跖圣丘愚直至今，
美恶无真实。
简册写虚名，
蝼蚁侵枯骨。
千古光阴一霎时，
且进杯中物。
刚者不坚牢，
柔者难摧挫。
不信张开口了看，
舌在牙先堕。
已阙两边厢，
又豁中间个。
说与儿曹莫笑翁，
狗窦从君过。
红粉靓梳妆，
翠盖低风雨。
占断人间六月凉，
期月鸳鸯浦。
根底藕丝长，
花里莲心苦。
只为风流有许愁，
更衬佳人步。
千古李将军，
夺得胡儿马。
李蔡为人在下中，
却是封侯者。
芸草去阵根，
笕竹添新瓦。
万一朝家举力田，
舍我其谁也。
万里籋浮云，
一喷空凡马。
叹息曹瞒老骥诗，
伏枥如公者。
山鸟哢窥檐，
野鼠饥翻瓦。
老我痴顽合住山，
此地菟裘也。
修竹翠罗寒，
迟日江山暮。
幽径无人独自芳，
此恨知无数。
只共梅花语，
懒逐游丝去。
著意寻春不肯香，
香在无寻处。
夜雨醉瓜庐，
春水行秧马。
点检田间快活人，
未有如翁者。
秃尽兔豪锥，
磨透铜台瓦。
谁伴扬雄作解嘲，
乌有先生也。
一个去学仙，
一个去学佛。
仙饮千杯醉似泥，
皮骨如金石。
不饮便康强，
佛寿须千百。
八十馀年入涅槃，
且进杯中物。
一以我为牛，
一以吾为马。
人与之名受不辞，
善学庄周者。
江海任虚舟，
风雨从飘瓦。
醉者乘车坠不伤，
全得於天也。
一饮动连宵，
一醉长三日。
废尽寒暄不写书，
富贵何由得。
请看冢中人，
冢似当时笔。
万札千书只恁休，
且进杯中物。
欲行且起行，
欲坐重来坐。
坐坐行行有倦时，
更枕闲书卧。
病是近来身，
懒是从前我。
静扫瓢泉竹树阴，
且凭随缘过。
珠玉作泥沙，
山谷量牛马。
试上累累丘垅看，
谁是强梁者。
水浸浅深檐，
山压高低瓦。
山水朝来笑问人，
翁早归来也。
以上辛弃疾作品《卜算子》共13首      
