form=未知
tags=

一水奔流叠嶂开，
溪头千步响如雷。
扁舟费尽篙师力，
咫尺平澜上不来。
山上风吹笙鹤声，
山前人望翠云屏。
蓬莱枉觅瑶池路，
不道人间有幔亭。
玉女峰前一棹歌，
烟鬟雾髻动清波。
游人去后枫林夜，
月满空山可奈何。
见说仙人此避秦，
爱随流水一溪云。
花开花落无寻处，
仿佛吹箫月夜闻。
千丈搀天翠壁高，
定谁狡狯插遗樵。
神仙万里乘风去，
更度槎丫个样桥。
山头有路接无尘，
欲觅王孙试问津。
瞥向苍崖高处见，
三三两两看游人。
巨石亭亭缺啮多，
悬知千古也消磨。
人间正觅擎天柱，
无奈风吹雨打何。
自有山来几许年，
千奇万怪只依然。
试从精舍先生问，
定在包牺八卦前。
山中有客帝王师，
日日吟诗坐钓矶。
费尽烟霞供不足，
几时西伯载将归？
行尽桑麻九曲天，
更寻佳处可留连。
如今归棹如掤箭，
不似来时上水船。

