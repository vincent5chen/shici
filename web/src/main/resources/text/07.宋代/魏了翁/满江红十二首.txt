form=词
tags=

彼美人兮，
不肯为、时人妆束。
空自爱、北窗睡美，
东邻醅熟。
不道有人成离索，
直教无计分膏馥。
望鹤飞、不到暮云高，
阑干曲。
驹在谷，
人金玉。
盘在陆，
人宽轴。
笑吾今何苦，
耐司空辱。
应为嗷嗷乌反哺，
真成落落蛇安足。
到梓州、旧事上心来，
呼杯醁。
风引舟来，
恰趁得、东楼嘉集。
正满眼、轻红重碧，
照筵浮席。
更是姓黄人作守，
重新墨妙亭遗迹。
对暮天、疏雨话乡情，
更筹急。
嗟世眼，
迷朱碧。
矜气势，
才呼吸。
彼蔡章安在，
千年黄笔。
腐鼠那能鵷凤吓，
怒蜩未信冥鹏翼。
与史君、酌酒酹兴亡，
浇今昔。
逢著公卿，
谁不道、人才难得。
须认取、天根一点，
几曾休息。
未问人间多少士，
一门男子头头立。
只其间、如许广文君，
谁人识。
冠盖会，
渔樵席。
豪气度，
清标格。
要安排稳当，
讲帷词掖。
蜀泮堂堂元不恶，
犹嫌偏惠天西壁。
嘱公卿、著眼看乾坤，
搜人物。
湖水平漪，
与我意、一般容与。
任多少、双凫乘雁，
落花飞絮。
露冷云寒烟外竹，
霜明日洁梅边路。
怪天随、人意作阴晴，
无非数。
方寸地，
图书府。
老太史，
亲分付。
况身名四海，
未为不遇。
用舍行藏皆有命，
时来将相还须做。
且闲中、袖手阅时人，
摩今古。
见说新来，
把闲事、都齐阁束。
日用处、浑无凝滞，
天机纯熟。
帘卷春风琴静好，
庭移晓日兰芬馥。
笑可曾，
些子上眉头，
萦心曲。
吞宇宙，
船明玉。
批风月，
诗成轴。
问人间底处，
升沈荣辱。
与我言兮虽我愿，
不吾以也吾常足。
但年年、先後放灯时，
篘新醁。
秋意冷然，
对宇宙、一尊相属。
君看取、都无凝滞，
天机纯熟。
水拍池塘鸿雁聚，
露浓庭畹芝兰馥。
笑何曾、一事上眉头，
萦心曲。
兴不浅，
船明玉。
人更健，
巾横幅。
问人间底处，
升沉迟速。
气压暗岩虹半吐，
眼明平楚云相逐。
但年年、屈指问西风，
篘新醁。
世道何常，
都一似、水流云出。
叹自古、燕巾滥宝，
楚山迷璧。
老我如今观变熟，
行藏语嘿惟时适。
似沧溟、容得乘禽飞，
双凫集。
花露晓，
松风夕。
经味永，
山光吸。
历岩中考第，
案头月日。
物欲强时心节制，
才资弱处书扶掖。
拟棕鞋、桐帽了平生，
投簪舃。
物象芸芸，
知几许、功夫来格。
更时把、荷衣芰制，
从容平熨。
云淡天空诗献状，
竹深花静机藏密。
对窗前、屏岫老仪刑，
真颜色。
商古道，
谁俦匹。
评今士，
谁钧敌。
向平舟问雁，
久间霜翮。
枰上举棋元不定，
磨边旋蚁何曾息。
傥天公、有意要平治，
饶华发。
许大才名，
知几许、功夫做得。
独自殿、三朝耆旧，
岿然山立。
出处只从心打当，
去留不管人忻戚。
抱孤衷、脉脉倚秋风，
无人识。
龙可养，
凡鳞匹。
鸾可挚，
凡禽敌。
便翩然归作，
玉龙仙客。
枰上举棋元不定，
磨边旋蚁何曾息。
傥天公、有意要平治，
须华发。
宇宙中间，
还独笑、谁疏谁密。
正从容行处，
山停川溢。
锺鼎勒铭模物象，
山林赐路开行荜。
要不如、胸次祗熙熙，
无今昔。
便百中，
穿牙戟。
怕六凿，
生虚室。
为幽香小伫，
旋供吟笔。
人事未须劳预虑，
天公浑不消余力。
看雨馀、云卷约帘旌，
明红日。
玉质金相，
长自守、间庭暗室。
对黄昏月冷，
朦胧雾浥。
知我者希常我贵，
於人不即而人即。
彼云云、谩自怨灵均，
伤兰植。
鶗鴂乱，
春芳寂。
络纬叫，
池英摘。
惟国香耐久，
素秋同德。
既向静中观性分，
偏於发处知生色。
待到头、声臭两无时，
真闻识。
月上南箕，
还认得、去年星历。
知谁把、一天星象，
荡摩朝昔。
若使平生浑自弃，
如今老大何嗟及。
更年来、偏得钝工夫，
蹉跎力。
溪瘴碍，
蛮烟隔。
穹壤断，
江山窄。
纵燕巾滥宝，
楚山囚玉。
小小穷通都未问，
忍闻同气相煎急。
诵虞郎、百字短长诗，
忧何极。
以上魏了翁作品《满江红》共12首      
