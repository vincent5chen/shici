form=词
tags=

怪见江乡文物地，
轻豪争逐春妍。
银花斜紫金鞭。
千灯浑是泪，
一笑不论钱。
今岁遨头穷相眼，
繁华不学常年。
只余底事索人怜。
诗书真气味，
农扈老风烟。
春院绣帘垂，
一天风月横陈。
慈亲初度纪嘉名。
每从歌舞地，
犹记杰魁人。
大句忽随乌鹊至，
恍如前岁逢春。
只祈岁岁及兹辰。
天风吹宝唾，
华彩动文星。
红杏花边曾共赏，
天涯还是相逢。
人言契分两重重。
谁知声利外，
别有一般同。
炯炯奇情双亮处，
天光水色相通。
磨中旋蚁渺何穷。
共扶天事业，
此意政须公。
脚踏西郊红世界，
才知春意分明。
不须更说锦官城。
春来游冶骑，
得得为渠停。
停到花眠人且去，
酒杯苦欲留行。
直须醉饮到参横。
不因歌白雪，
三日作狂酲。
九十秋光三十八，
新居初度称觞。
青衫彩服列郎娘。
孙枝无处著，
犹欠两东床。
尽是当年亲手种，
如今满院芬芳。
只凭方寸答苍苍。
个中无尽藏，
谁弱又谁强。
七夕长留河汉女，
重阳又属骚人。
只馀八八号佳辰。
中和无与拟，
摏作一家春。
俗事萦人何日了，
随缘女嫁男婚。
却将不系自由身。
闲中书日月，
随处弄儿孙。
千里楼高人与并，
个中彻地通天。
秋风吹发半成宣。
都将强岁月，
空对旧山川。
养就人才端有意，
公今三祖差肩。
偏轻偏重几番船。
要公常把柂，
容我老闲边。
去岁玉堂山下住，
母旁後弟前哥。
今年作县古松坡。
静参朱祭酒，
间印马头陀。
去路更无山隔断，
春风跋马经过。
不妨缓辔尽婆娑。
愿申临别语，
长使得天多。
尚忆去年称寿日，
彩衣犹带天香。
今年还见雁成行。
两头娘子拜，
笑领伯仁觞。
知是几年培植底，
如今满院芬芳。
只凭方寸答苍苍。
春风来不断，
点缀艳阳妆。
双荔堂前呼大撇，
蚪枝看取垂垂。
帝怜尘土著冰姿。
故教冻雨过，
浴出万红衣。
绿幄赬圆高下处，
中含玉色清夷。
涴人应笑太真肥。
破除千古恨，
须待谪仙诗。
天为西南分八使，
更分四道蕃臣。
争如齿宿彩衣新。
亲年开百岁，
又见子生孙。
一度平反供一笑，
无边桃李皆春。
便归天上极恩荣。
为君图寿母，
去年曾以寿母图为献。
更看太夫人。
细雨斜风驱晓瘴，
绰开坦坦长途。
膏车秣马问程初。
梅梢迎候骑，
雁影度平芜。
行己不论官小大，
穷探不间精粗。
只从厚处作规模。
简编迂事业，
屋漏拙功夫。
闲放楼前千里目，
天边云大如囤。
秋风入帽露华新。
无端忧国梦，
应到守封臣。
旧弼如今都有几，
长教燕坐申申。
折杨笑面背阳春。
忧酲头欲雪，
浊梦肺生尘。
晓色曨云日澹，
绰开坦坦长途。
西宁太守问程初。
梅梢迎候骑，
柳树困平芜。
九折邛峡浑可事，
不妨叱驭先驱。
平平岂是策真无。
抚摩迂事业，
细密钝功夫。
腰著万钉犀玉夸，
肘垂斗大金章。
非关性分总寻常。
要知真乐处，
彩服鬓毛苍。
浩荡春风生玉树，
蒸成满院芬芳。
斗城无处著韶光。
会归天上去，
长捧伯仁觞。
一点阳和浑在里，
时来尔许芳妍。
春风吹上醉痕边。
隽欢欺浅酌，
清晤失佳眠。
聊把繁华开笑口，
须臾雨送风般。
因花识得自家天。
炯然长不夜，
活处欲生烟。
占断人间闲富贵，
长秋应是长春。
前山推月上帘旌。
缓觞燖旧友，
勾拍按新声。
时倚晴空看过雁，
几州明月关情。
知君早已倦青冥。
时来那得免，
事业一窗萤。
自有天然真富贵，
本来不为人妍。
谨将醉眼著繁边。
更擎高烛照，
惊搅夜深眠。
花不能言还自笑，
何须有许多般。
满空明月四垂天。
柳边红沁露，
竹外翠微烟。
以上魏了翁作品《临江仙》共18首      
