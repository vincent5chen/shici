form=词
tags=

吹面无寒，
沾衣不湿，
岂不快哉。
正杏花雨嫩，
红飞香砌，
柳枝风软，
绿映芳台。
燕似谈禅，
莺如演史，
犹有海棠连夜开。
清明也，
尚阴晴莫准，
蜂蝶休猜。
朝来。
应问苍苔。
甚几日都成锦绣堆。
念四方宾友，
不堪渭树，
一年春事，
已属庭槐。
宿酒难醒，
多情易老，
争奈传杯不放杯。
如何好，
看秋千戏剧，
蹴鞠恢谐。
大丈夫儿，
冰肝玉胆，
砺山带河。
算此身此世，
无过驹隙，
一名一利，
未值鸿毛。
相府如潭，
侯门似海，
那得烟霄尔许高。
当初我，
是乘云御气，
几百千遭。
此生勋业无多。
也手种梅花三百窠。
又底曾嗅著，
庙堂钟鼎，
底曾拈得，
帏幄弓刀。
玉帝遥知，
金书何晚，
时有鹤鸣於九皋。
如今且，
向风前浪舞，
月下高歌。
锦绣文章，
圭璋闻望，
碧落侍郎。
昨履声渐近，
星辰避次，
竹符重剖，
湖海生光。
委羽天空，
石桥水冷，
每为众生时雨滂。
君知否，
是民心襦库，
吏胆冰霜。
少须召入鵷行。
也不念无人荷紫囊。
有本朝曾旦，
移春手段，
旧家羲献，
补月心肠。
此去三山，
却登八座，
已准金瓯姓氏香。
还朝处，
双凫作对，
五马成行。
客里家山，
记踏来时，
水曲山崖。
被滩声喧枕，
鸡声破晓，
匆匆惊觉，
依旧天涯。
抖擞征衣，
寒欺晓袂，
回首银河西未斜。
尘埃债，
叹有如此发，
空为伊华。
古来客况堪嗟。
尽贫也输他□在家。
料驿舍旁边，
月痕白处，
暗香微度，
应是梅花。
拣折一枝，
路逢南雁，
和两字平安寄与他。
教知道，
有长亭短堠，
五饭三茶。
嫩雨如尘，
娇云似织，
未肯便晴。
见海棠花下，
飞来双燕，
垂杨深处，
啼断孤莺。
绿砌苔香，
红桥水暖，
笑拈吟髭行复行。
幽寻懒、就半窗残睡，
一枕初醒。
消凝。
次第清明。
渺南北东西草又青。
念镜中勋业，
韶光冉冉，
尊前今古，
银发星星。
青鸟无凭，
丹霄有约，
独倚东风无限情。
谁知有，
这春山万点，
杜宇千声。
且说罗浮，
自从石洞，
水帘以还。
是向时景泰，
初来卓锡，
旧家勾漏，
曾此修丹。
药院空存，
铁桥如故，
上更有朱仙朝斗坛。
飞云顶，
在石桥高处，
杳霭之间。
山前。
拾得清闲。
也分我烟霞数亩宽。
自竹桥人去，
青莲馥郁，
柴门闭了，
绿柳回环。
白酒初篘，
清风徐至，
有桃李时新飣几盘。
仙家好，
这许多快活，
做甚时官。
三径就荒，
松菊犹存，
归去来兮。
叹折腰为米，
弃家因酒，
往之不谏，
来者堪追。
形役奚悲，
途迷未远，
今是还知悟昨非。
舟轻扬，
问征夫前路，
晨色熹微。
欢迎童稚嘻嘻。
羡出岫云闲鸟倦飞。
有南窗寄傲，
东皋舒啸，
西畴春事，
植杖耘耔。
矫首遐观，
壶觞自酌，
寻壑临流聊赋诗。
琴书外，
且乐天知命，
复用何疑。
渭水秋深，
湓江春老，
洞庭一湖。
问城南古树，
如今在否，
洛中狂客，
还更来无。
独上君山，
渺观岩石，
八百里鲸波泛巨区。
何曾错，
有茶中上灶，
酒里仙姑。
终须。
度了肩吾。
稽首终南锺大夫。
自太平寺里，
题诗去後，
东林沈宅，
大醉归欤。
天上筵多，
人间到少，
更不向庐山索鳜鱼。
如何好，
好借君黄鹤，
上我清都。
要做神仙，
炼丹工夫，
亦有何难。
向雷声震处，
一阳来复，
玉炉火炽，
金鼎烟寒。
奼女乘龙，
金公跨虎，
片晌之间结大还。
丹田里，
有白鸦一个，
飞入泥丸。
河车运入崑山。
全不动纤毫过玉关。
把龟蛇乌兔，
生擒活捉，
霎时云雨，
一点成丹。
白雪漫天，
黄芽满地，
服此刀圭永驻颜。
常温养，
使脱胎换骨，
身在云端。
暂聚如萍，
忽散似云，
无可奈何。
向天涯海角，
两行别泪，
风前月下，
一片离骚。
啼罢栖乌，
望穷芳草，
此恨与之谁较多。
昏黄後，
对青灯感慨，
白酒悲歌。
梦中作梦知麽。
忆往事落花流水呵。
更凭高□远，
沈腰不瘦，
怅今怀昔，
潘鬓须皤。
去燕来鸿，
寻梅问柳，
寸念从他寒暑熬。
消魂处，
但烟光缥渺，
山色周遭。
乍雨还晴，
似寒而暖，
春事已深。
是妇鸠乳燕，
说教鱼跃，
豪蜂醉蝶，
撩得莺吟。
斗茗分香，
脱禅衣夹，
回首清明上已临。
芳菲处，
在梨花金屋，
杨柳琼林。
如今。
诗酒心襟。
对好景良辰似有妊。
念恨如芳草，
知他多少，
梦和飞絮，
何处追寻。
病酒时光，
困人天气，
早有秋秧吐嫩针。
兰亭路，
渐流觞曲水，
修禊山阴。
以上葛长庚作品《沁园春》共11首      
