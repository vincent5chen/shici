form=词
tags=

不用寻神水，
也莫问华池。
黄芽白雪，
算来总是假名之。
只这坤牛乾马，
便是离龙坎虎，
不必更猜疑。
药物无斤两，
火候不须时。
偃月炉，
朱砂鼎，
总皆非。
真铅真汞不炼，
之炼要何为。
自己金公奼女，
渐渐打成一块。
胎息象婴儿。
不信张平叔，
你更问他谁。
草涨一湖绿，
天ぇ四山青。
这千年里，
几多兴废不容声。
无分貂金佩玉，
不梦歌钟食鼎，
何处有车旌。
便念旌阳剑，
枉自染蛟腥。
生诸葛，
少马援，
尚云萍。
醉乡日月，
飘然身世付刘伶。
知道东门黄犬，
不似西山白鹭，
风月了平生。
起来忽清啸，
惊落夜潭星。
吃了几辛苦，
学得这些儿。
蓬头赤脚，
街头巷尾打无为。
都没蓑衣笠子，
多少风烟雨雪，
便是活阿鼻。
一具骷髅骨，
忍尽万千饥。
头不梳，
面不洗，
且憨痴。
自家屋里，
黄金满地有谁知。
这里一声惭愧，
那里一声调数，
满面笑嘻嘻。
白鹤青云上，
记取这般时。
杜宇伤春去，
蝴蝶喜风清。
一犁梅雨，
前村布谷正催耕。
天际银蟾映水，
谷口锦云横野，
柳外乱蝉鸣。
人在斜阳里，
几点晚鸦声。
采杨梅，
摘卢橘，
飣朱樱。
奉陪诸友，
今宵烂饮过三更。
同入醉中天地，
松竹森森翠幄，
酣睡绿苔茵。
起舞弄明月，
天籁奏箫笙。
二月一番雨，
昨夜一声雷。
枪旗争展，
建溪春色占先魁。
采取枝头雀舌，
带露和烟捣碎，
炼作紫金堆。
碾破香无限，
飞起绿尘埃。
汲新泉，
烹活火，
试将来。
放下兔毫瓯子，
滋味舌头回。
唤醒青州从事，
战退睡魔百万，
梦不到阳台。
两腋清风起，
我欲上蓬莱。
江上春山远，
山下暮云长。
相留相送，
时见双燕语风樯。
满目飞花万点，
回首故人千里，
把酒沃愁肠。
回雁峰前路，
烟树正苍苍。
漏声残，
灯焰短，
马蹄香。
浮云飞絮，
一身将影向潇湘。
多少风前月下，
迆逦天涯海角，
魂梦亦凄凉。
又是春将暮，
无语对斜阳。
金液还丹诀，
无中养就儿。
别无他术，
只要神水入华池。
采取天真铅汞，
片晌自然交媾，
一点紫金脂。
十月周天火，
玉鼎产琼芝。
你休痴，
今说破，
莫生疑。
乾坤运用，
大都不过坎和离。
石里缘何怀玉，
因甚珠藏蚌腹，
借此显天机。
何况妙中妙，
未易与君知。
堪笑廛中客，
都总是迷流。
冤家缠缚，
算来不是你风流。
不解去寻活路，
只是担枷负锁，
不肯放教休。
三万六千日，
受尽百年忧。
得人身，
休蹉过，
急须修。
乌飞兔走刹那，
又是死临头。
只这眼前快乐，
难免无常两字，
何似出尘囚。
炼就金丹去，
万劫自逍遥。
苦苦谁知苦，
难难也是难。
寻思访道，
不知行过几重山。
吃尽风﹀雨︽，
那见霜凝雪冻，
饥了又添寒。
满眼无人问，
何处扣玄关。
好因缘，
传口诀，
炼金丹。
街头巷尾，
无言暗地自生欢。
虽是蓬头垢面，
今已九旬来地，
尚且是童颜。
未下飞升诏，
且受这清闲。
两鬓青丝发，
双眼黑方瞳。
人皆道是，
昭庆一个老仙翁。
暂别蓬莱弱水，
自把星冠月帔，
玉佩舞薰风。
醉入桃源路，
归去不知踪。
举云璈，
鸣铁笛，
抚丝桐。
满前剑弁森列，
稽首捧金锺。
挺挺松形鹤貌，
任待桑田变海，
宝鼎粒丹红。
玉帝下明诏，
独骑上瑶空。
天下云游客，
气味偶相投。
暂时相聚，
忽然云散水空流。
饱饫闽中风月，
又爱浙间山水，
杖屦且逍遥。
太上包中下，
只得个无忧。
是和非，
名与利，
一时休。
自家醒了，
不成得恁地埋头。
任是南州北郡，
不问大张小李，
过此便相留。
且吃随缘饭，
莫作俗人愁。
土釜温温火，
橐龠动春雷。
三田升降，
一条径路属灵台。
自有真龙真虎，
和合天然铅汞，
赤子结真胎。
水里捉明月，
心地觉花开。
一转功，
三十日，
九旬来。
抽添气候，
炼成白血换骷骸。
四象五形聚会，
只在一方凝结，
方寸绝纤埃。
人在泥丸上，
归路入蓬莱。
未遇明师者，
日夜苦忧惊。
及乎遇了，
得些口诀又忘情。
可惜蹉跎过了，
不念精衰气竭，
碌碌度平生。
何不回头看，
下手采来烹。
天下人，
知得者，
不能行。
可怜埋没，
如何恁地不惺惺。
只见口头说著，
方寸都无些子，
只管看丹经。
地狱门开了，
急急办前程。
误触紫清帝，
谪下汉山川。
既来尘世，
奇奇怪怪被人嫌。
懒去蓬莱三岛，
且看江南风月，
一住数千年。
天风自霄汉，
吹到剑峰前。
做些诗，
吃些酒，
放些颠。
木精石怪，
时时唤作地行仙。
朝隐四山猿鹤，
夜枕一天星斗，
纸被裹云眠。
梦为蝴蝶去，
依约在三天。
昔在虚皇府，
被谪下人间。
笑骑白鹤，
醉吹铁笛落星湾。
十二玉楼无梦，
三十六天夜静，
花雨洒琅玕。
瑶台归未得，
忍听洞中猿。
也休休，
无情绪，
炼金丹。
从来天上，
神仙官府更严难。
翻忆三千神女，
齐唱霓裳一曲，
月里舞青鸾。
此恨凭谁诉，
云满武夷山。
要做神仙去，
工夫譬似闲。
一阳初动，
玉炉起火炼还丹。
捉住天魂地魄，
不与龙腾虎跃，
满鼎汞花乾。
一任河车运，
径路入泥丸。
飞金精，
采木液，
过三关。
金木间隔，
如何上得玉京山。
寻得曹溪路脉，
便把华池神水，
结就紫金团。
免得饥寒了，
天上即人间。
一个江湖客，
万里水云身。
鸟啼春去，
烟光树色正黄昏。
洞口寒泉漱石，
岭外孤猿啸月，

