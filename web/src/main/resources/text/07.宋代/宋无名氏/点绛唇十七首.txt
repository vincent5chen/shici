form=词
tags=

春日芳心，
暗香偏向黄昏逗。
玉肌寒透。
抵死添清瘦。
影落横塘，
月淡人归後。
君知否。
一枝先秀。
应向东君奏。
春雨濛濛，
淡烟深锁垂杨院。
暖风轻扇。
落尽桃花片。
薄幸不来，
前事思量遍。
无由见。
泪痕如线。
界破残妆面。
赋雪归来，
绿窗一夜霜风紧。
也知春信。
消息南枝近。
隐映斜阳，
玉暖香成阵。
西湖景。
繁英有恨。
只□□□□。
公子归来，
画堂深院丛罗绮。
绿杯浮蚁。
风皱红鳞起。
信马斜阳，
误入桃源里。
珠帘底。
淡妆斜倚。
一寸秋江水。
荷叶乍圆，
正是困人天气。
破萼江梅，
迥然标格冰肌莹。
暗香疏影。
月张银塘静。
折取一枝，
与插多情鬓。
临鸾镜。
粉容相并。
试问谁端正。
万木凋残，
早梅独占孤根暖。
前村雪满。
昨夜南枝绽。
堪恨倚栏，
容易吹羌管。
飘琼片。
翠蛾争选。
贴向桃花面。
五月如秋，
日临四六都无暑。
列仙初度。
听足商岩雨。
三载都曹，
利泽留南浦。
崆峒路。
种花无数。
行对延英主。
仙子仙郎，
两情今是欢娱会。
莲花池内。
好个鸳鸯对。
一自芳容，
一自才华最。
真佳配。
荣华富贵。
寿考千秋岁。
晓翠初分，
挂藤窈窕穿深静。
乌啼风径。
竹舞千蛟影。
又过重阳，
感叹伤流景。
人多病。
酒杯慵问。
闲却金卮柄。
雪里芳丛，
岭头还报东君信。
寿阳妆靓。
姑射冰肌莹。
曲岸横斜，
清浅波相应。
风不定。
暗香疏影。
占断花中韵。
烟淡黄昏，
小移疏影横斜去。
暗香微度。
点缀梢头雨。
玉管休吹，
更要留春住。
人何处。
对花无语。
望断江南路。
燕子依依，
晓来总为谁归去。
淡云生处。
已觉宾鸿度。
浅笑深颦，
便面机中素。
乘鸾女。
琐窗琼宇。
会有明年暑。
莺踏花翻，
乱红堆径无人扫。
杜鹃来了。
梅子枝头小。
拨尽琵琶，
总是相思调。
知音少。
暗伤怀抱。
门掩青春老。
重午日才过，
又经四日逢华旦。
月娥降诞。
春早桃花嫩。
许字方笄，
金雀屏开半。
东床选。
门楣壮观。
偕老行如愿。
昨夜寒梅，
一枝雪里多风措。
幽香无数。
不与群花语。
最是凝情，
月夜交光处。
谁为主。
待须折取。
羌管休轻举。
以上宋无名氏作品《点绛唇》共17首    
