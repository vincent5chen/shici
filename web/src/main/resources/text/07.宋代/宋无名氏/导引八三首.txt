form=词
tags=

宝图全盛，
端拱信巍巍。
声教暨华夷。
辰髦尽入英雄彀，
齐筑太平基。
仙舆前指玉霄归。
夹道九鸾飞。
真宫秘殿严崇奉，
圣治永无为。
宝图熙盛，
登格圣功全。
瑞命集灵篇。
钦修祀典成明察，
道祖降云軿。
赖乡真馆宅真仙。
朝谒帝心虔。
尊崇教父膺鸿福，
绵互万斯年。
犹龙胜境，
真宇俨灵姿。
肃谒展皇仪。
宝符先路嘉祥应，
云物焕金枝。
纷纭紫节间黄麾。
藻卫极葳蕤。
高穹报贶延休祉，
仁寿协昌期。
剗除霸轨，
穆穆照皇明。
大统一寰瀛。
穷湖绝塞人安业，
武库遂销兵。
仙游昔日上三清。
极望紫云平。
珠宫宝坐严崇奉，
圣祚永绥宁。
长乐晚彩戏莱衣。
奄忽梦报仙期。
帝乡渺渺乘鸾去，
啼红嫔御不胜悲。
苍梧烟水杳难追。
肠断处、过江时。
银涛千万叠，
不知何处是瑶池。
乘云英圣，
千载仰皇灵。
垂法蔼朝经。
禹金熔范肖仪刑。
日角焕珠庭。
琳宫翠殿凤文屏。
迎奉庆安宁。
孝思瞻谒荐惟馨。
诚悫贯青冥。
春融日暖，
四野瑞烟浮。
柳菀更桑柔。
土膏脉起条风扇，
宿雪润田畴。
金根毂转如雷动，
羽卫拥貌貅。
扶携老稚康衢满，
延跂望凝旒。
斗移星转，
一气又环周。
六府要时修。
务农重谷人胥劝，
耕籍礼殊尤。
坛壝岳峙文明地，
黛耜驾青牛。
雍容南亩三推了，
玉趾更迟留。
帝皇盛烈，
教孝谨民常。
严父位明堂。
管丝金石含天韵，
笾豆荐芬芳。
肃然音响灵来下，
容与动祥光。
四方内外交欣喜，
饮福万年觞。
鼎湖龙去，
仙仗隔蓬莱。
辇路已苍苔。
汉家原庙临清渭，
远泣玉衣来。
凤箫鸾扇共徘徊。
帐殿倚云开。
春风不向天袍动，
空绕翠舆回。
鼎湖龙远，
九祭毕嘉觞。
遥望白云乡。
箫笳凄咽离天阙，
千仗俨成行。
圣神昭穆盛重光。
宝室万年藏。
皇心追慕思无极，
孝飨奉烝尝。
返虞长乐，
犹是忆宾天。
何事驾仙軿。
箫笳仪卫辞宫阙，
移仗入云烟。
於皇清庙敞华筵。
昭穆谨承先。
千秋长奉烝尝孝，
永享中兴年。
凤箫声断，
缥缈溯丹邱。
犹是忆河洲。
荧煌宝册来天上，
何处访仙游。
葱葱郁郁瑞光浮。
嘉酌侑芳羞。
雕舆绣幰归新庙，
百世与千秋。
躬朝太室，
列圣大功宣。
彩仗耀甘泉。
秘文升辂空歌发，
一路覆祥烟。
珠旒荐献极精虔。
列侍俨貂蝉。
穰穰降福均寰宇，
垂拱万斯年。
龟书畀姒，
历数在皇躬。
揖逊仰高风。
鼎湖龙去遗弓堕，
冠剑锁深宫。
涂山齐德翊成功。
仙魄蚤宾空。
珍台闲馆栖神地，
献飨永无穷。
皇家多庆，
亲寿与天长。
德业播辉光。
焜煌宝册来清禁，
玉篆映金相。
庭闱尊奉会明昌。
佳气溢康庄。
洪禧申辑名增衍，
亿载颂无疆。
皇家盛事，
三殿庆重重。
圣主极推崇。
瑶编宝列相辉映，
归美意何穷。
钧韶九奏度春风。
彩仗焕仪容。
欢声和气弥寰宇，
皇寿与天同。
皇穹锡瑞，
帝业愈蕃昌。
会万玉来王。
名山珍馆神游接，
实信降云房。
卜兹显位严坛墠，
奕奕睹辉光。
精衷昭格灵心答，
天历保无疆。
皇家立极，
炎德赫中区。
执契应萝图。
文章焕烂垂星斗，
威略定方隅。
丹扉翠巘锡灵符。
瑞物纪神输。
紫坛大报陈昭配，
福庆降清都。
笳鼓发、云惨寒空。
丹旐去、卷悲风。
忧勤六载亲几务，
有巍巍、圣德仁功。
褰裳尊处大安宫。
荆鼎就、遽遗弓。
仙游攀不及，
臣民号恸诉苍穹。
驾斑龙。
忽催金母转仙仗、去瑶宫。
绛阙深沈杳无踪。
渐尘空。
丝网琼林，
花似怨东风。
垂清露啼红。
犹想旧春中。
献万寿、宝船空。
金殿晚、愁结坤宁。
天下母、忽仙升。
云山浩浩归何处，
但闻空际彩鸾声。
紫箫断後无踪迹，
烟霭霭，
夜澄澄。
晓梦到瑶城。
当时花木正冥冥。
金殿晚，
注目望宫车。
忽听受遗书。
白云缥缈帝乡去，
抱弓空慕龙湖。
瑶津风物胜蓬壶。
春色至、望雕舆。
花飞人寂寂，
凄凉一梦清都。
九清三境，
飙驭杳难追。
功烈并巍巍。
洛都不及西巡到，
犹识睟容归。
三条驰道隐金槌。
仙仗共逶迤。
珠宫绀宇申严奉，
亿载固皇基。
九清云杳，
飚驭邈难追。
功化盛当时。
保扶仁圣成嘉靖，
彤管载音徵。
天都左界抗华榱。
仙仗下逶迤。
宝楹黼帐承神贶，
万寿永无期。
九霄仙驭，
四纪乐西清。
游衍遍黄庭。
云軿万里归真室，
上应泰阶平。
金舆玉像下瑶京。
彩仗拥霓旌。
天人感会千年运，
福祚永昌明。
九虞初毕，
黼座掩瑶觞。
羽卫盛煌煌。
数声清跸来天上，
想像赭袍光。
新成清庙勗云堂。
孝飨奉蒸尝。
子孙千载承丕绪，
景福介无疆。
坤仪厚载，
遗德满寰中。
归御广寒宫。
玉容如在飚舆远，
长乐起悲风。
霓旌绛节下层空。
云阙晓瞳曨。
真游千载安原庙，
圣孝与天通。
来嫔初载，
令德冠层城。
柔范蔼徽声。
熊罴梦应芳兰郁，
佳气拥雕楹。
珠宫缥缈泛蓬瀛。
脱屣世缘轻。
空馀宝册光琼玖，
千古仰鸿名。
龙驰驾，
玉辂俨宸威。
天仗下端闱。
华旌翠羽笼黄道，
赫奕照晨晖。
大哉仁孝逾尧舜，
圭瓒罄虔祈。
神灵肸蚃来歆答，
万寿保纯禧。
龙舆春晚，
晓日转三川。
鼓吹惨寒烟。

