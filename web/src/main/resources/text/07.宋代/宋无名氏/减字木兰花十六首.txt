form=词
tags=

阿兄生日。
屈指今年年五十。
豆雨初晴。
昨夜分明见寿星。
槐黄已迫。
愿言共展冲天翼。
桂子飘香。
看取吾家棣萼芳。
春融酒困。
一寸横波千里恨。
著处芳菲。
蝶与莺情醉自迷。
敧云妥翠。
冷落金屏山十二。
低抱琵琶。
月向黄昏日又斜。
东君有待。
留得一枝香雪在。
晚日融融。
只恐轻酥暖渐熔。
歌催管送。
芳酒一尊谁与共。
寂寞墙东。
潇洒黄昏满院风。
鹅黄初吐。
无数蜂儿飞不去。
别有香风。
不与南枝斗浅红。
凭谁折取。
拟把玉人分付与。
碧玉搔头。
淡淡霓裳人倚楼。
家门希差。
养得一枚依样画。
百事无能。
只去篱边缠倒藤。
几回水上。
轧捺不翻真个强。
无处容他。
只好炎天作巴。
啬薇叶暗。
满架浓阴风不乱。
午酒才醒。
历历黄鹂枕上听。
此情难遣。
不比红蕉心易展。
要识离愁。
只似杨花不自由。
山城驿近。
又报寒梅传驿信。
远水孤村。
月下何人与断魂。
幽芳在手。
花木无情那得瘦。
似此天真。
好赠东阳姓沈人。
疏梅风韵。
不许游蜂飞蝶近。
要识芳容。
除向瑶台月下逢。
尊前一见。
换尽平生桃李眼。
却笑襄王。
楚梦无踪空断肠。
庭梅初绽。
风递幽香清更远。
别有孤根。
不待阳和一点恩。
雪中风韵。
皓质冰姿真莹静。
月下精神。
来到窗前疑是君。
舞台歌院。
雨後西风寒翦翦。
翠掩屏风。
花与残霞一样红。
宫裀隐绣。
香软巧随莲步绉。
不怕露寒。
日日拼教醉画栏。
喜逢生日。
偻指今年方六十。
次第回春。
甲子从头又一新。
敬驰一曲。
付与歌儿勤为祝。
满劝金锺。
试问蟠桃几度红。
香肌清瘦。
泪湿轻红疏雨後。
笑靥微开。
宿雨微醺越女腮。
多情无奈。
玉管休吹帘影外。
薄晚池台。
惆怅繁华梦里来。
祥呈香褓。
尝记翁生当己卯。
福禄俱添。
绿鬓红颜七十三。
芝兰满砌。
争著彩衣堂下戏。
祝寿无涯。
王母襟期醉九霞。
向来梅发。
雪袂仙裳回绛阙。
今又梅开。
已领熊罢好梦来。
试将梅比。
才著阳和争结子。
梅子生成。
早晚须调鼎鼐羹。
一丘一壑。
野鹤孤云随处乐。
篆带纱巾。
且与筠庄作主人。
高山流水。
指下风生千古意。
寿庆年年。
长在新秋六日前。
园林衰槁。
一品梅花开太早。
紫蕊檀心。
独占中央色似金。
幽香清远。
对景开尊同赏玩。
雅称仙姿。
莫是多情染相思。
以上宋无名氏作品《减字木兰花》共16首    
