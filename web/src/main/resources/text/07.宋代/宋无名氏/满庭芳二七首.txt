form=词
tags=

北斗将移，
西风已半，
蓂馀一叶阶前。
左弧呈瑞，
非雾亦非烟。
见说长庚入梦，
当年此际产英贤。
谁知得，
平生高尚，
五福自然全。
肯堂，
夸盛事，
一新轮奂，
适际荣迁。
有重重喜庆，
贺客骈阗。
从此燕居笑语，
称觞处，
好展华筵。
频祝愿，
室家相庆，
富寿百千年。
北斗璇魁，
南闽元帅，
西清真地行仙。
东林白社，
依约认前缘。
霞洞天台万叠，
记当时、秀减山川。
三生梦，
岩公宝刻，
云锁石桥边。
时度御炉吹雾，
宫烛传烟。
望图中家庆，
朱紫蝉联。
入见辕门佳节，
到新春、长是开筵。
明年看，
五云深处，
黄发映貂蝉。
碧落横秋，
浮云崩浪，
夜凉先到梧桐。
荷花十丈，
人在赤城中。
凤髻尚梳雾湿，
眉峰翠、的烁双瞳。
多应是，
金丹一粒，
点就蕊仙宫。
相逢。
蓬岛客，
酒翻银海，
一饮如虹。
弄横玉招月，
吹上层空。
青鸾传书满座，
蟠桃树、已结轻红。
拚沉醉，
人间拍手，
一笑有东风。
标格清高，
性姿雅淡，
群芳独步惟梅。
当年秀气，
付作此奇材。
不逐东风桃李俗，
冰霜里、弹压春回。
还应是，
崧神降瑞，
屈指一阳来。
文章，
推大手，
关征小试，
暂费筹财。
我殷勤为寿，
起舞持杯。
鹏翮抟风再整，
南枝报、管占新魁。
从今看，
和羹大用，
指日主三台。
凤阁祥烟，
龙城佳气，
明禋恭谢时丰。
绮罗争看，
帘幕卷南风。
十里仙仪宝仗，
暖红翠、玉碾玲珑。
銮回也，
箫韶缓奏，
声在五云中。
千官，
迎万乘，
丝纶叠叠，
锦绣重重。
听鸣矟辇路，
宴罢鳌宫。
瞻仰天颜有喜，
君恩霈、寰宇雍容。
生平愿，
洪基巩固，
圣寿永无穷。
共庆清朝，
四时欢会，
贺筵开会集佳宾。
风流鼓板，
法曲献仙音。
鼓笛令、无双多丽，
十拍板、音韵宣清。
文序子，
双声叠韵，
有若瑞龙吟。
当筵，
闻品令，
声声慢处，
丹凤微鸣。
听清风八韵，
打拍底、更好精神。
安公子、倾杯未饮，
好女儿、齐隔帘听。
真无比、最高楼上，
一曲称人心。
金贴鼓腰，
绣妆檐额，
吾宗自昔豪奢。
椒馨兰馥，
烟雾霭横斜。
吹管聒天今夜，
香风度、罗绮光华。
看双美，
郎君俊秀，
玉女更宜家。
繁华。
歌宴处，
金盘撒果，
银烛烧花。
任芙蓉帐掩，
翡翠屏遮。
更看名传桂籍，
蓬瀛近、隐泛仙槎。
归来去，
双亲绿鬓，
相对饮流霞。
良月霜晴，
小春寒浅，
瑞蓂九叶朝飞。
岭梅香度，
初发向南枝。
此际高门袭庆，
真贤降、金璧争辉。
传瀛海，
向歆父子，
相望姓名垂。
广寒，
仙籍在，
笔驱造化，
文照虹霓。
暂徘徊莲幕，
名誉英驰。
行簉夔龙步武，
蓬山静，
玉宇春熙。
当清夜，
神交太乙，
相对照青藜。
律转蕤宾，
星流大火，
尧阶蓂荚初开。
当年此日，
降下谪仙才。
见说鸾池荐瑞，
蚌珠又、复产渊崖。
真堪羡，
龙生龙子，
双庆甚奇哉。
寄言，
汤饼客，
好称觞索，
玉果倾杯。
无新亦无旧，
事事俱谐。
他日同筵为寿，
彩戏处、酬酢樽罍。
瞻南极，
灵椿丹桂，
相继践公台。
昴宿储祥，
奎星荐瑞，
元来天产英姿。
都缘鼻祖，
织女与支机。
自是流芳垂庆，
仙风道骨果清奇。
称觞旦，
任从伏暑，
三荚看蓂飞。
文章，
谁与敌，
欲成大器，
殊未为迟。
况年方强仕，
政入官时。
暂领广文庠序，
即超身入凤凰池。
同经济，
云龙风虎，
千载庆休期。
梅拆数枝，
蓂舒四荚，
二阳始觉来临。
五云呈瑞，
渤海复生申。
信道当年庆诞，
人推天上石麒麟。
果然是，
名驰雁塔，
弱冠绿袍新。
鸾栖，
虽小试，
仕途发轫，
现宰官身。
信倚需一札，
飞下天庭。
自是调羹大手，
环召也、快展经纶。
称觞处，
彩堂具庆，
芳桂对萱椿。
梅子成阴，
海棠初谢，
小园才过清明。
百花扫地，
红紫践为尘。
别有烟红露绿，
嫣然笑、管领东君。
还知否，
天香国色，
独步殿馀春。
轻盈。
多态度，
洛阳图画，
韩令经营。
想谪仙风韵，
洒面词成。
一捻深红尚透，
谁信道、花亦通灵。
君休待、花归阆苑，
莫惜醉山倾。
彭郡宗盟，
屏山德裔，
儒科闻望流传。
不贪世禄，
雁塔占先登。
锦绣文章瑞彩，
若披云、快睹青天。
称觞日，
蓂留四叶，
葵菽正宜烹。
星枢，
方上应，
推君甲子，
好问绛人年。
更遐龄多祝，
五福兼全。
此去沙堤步稳，
调金鼎、衮绣貂蝉。
人皆仰，
一门相业，
清白子孙贤。
千里旌麾，
万家灯火，
晓来气霭佳瑞。
宝猊烟里，
龟甲锦屏张。
尽道蓬莱仙瑞世，
九霄外、鸣玉飞香。
阴功著，
恩疏三品，
金诰久弥芳。
华堂。
丝管□，
金樽齐捧，
百拜称觞。
看绕庭兰玉，
济济成行。
占尽人间五福，
壶中景、日月偏长。
春难老，
芳瞳发秀，
千岁寿宁康。
青幄高张，
琼枝巧缀，
万颗香染红殷。
绛罗衣润，
疑是火然山。
白玉钗头试篸，
黄金带、奇巧工钻。
题评处，
仙家异种，
分付在人间。
年年。
输帝里，
欢呼内监，
妆点金盘。
况曾得真妃，
笑脸频看。
炎岭当时奏曲，
风流命、乐府名传。
凭谁道、移归禁苑，
长使近天颜。
瑞霭非烟，
小春良月，
翠开五叶阶蓂。
补陀现相，
今日庆生辰。
江夏芳流秀国，
芝兰茂、世袭簪缨。
天恩厚，
金花屡锡，
偕老共卿卿。
画堂，
歌舞处，
香浮宝鸭，
寿酒频斟。
愿朱颜绿鬓，
常似青春。
待得蟠桃三熟，
与群
