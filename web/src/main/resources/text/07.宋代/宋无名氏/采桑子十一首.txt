form=词
tags=

东君有意观群卉，
故放争先。
带露含烟。
对月偏宜映水边。
琼苞素蕊胭脂淡，
雪後风前。
堪赏堪怜。
曾与歌楼佐管弦。
飞琼欲赴瑶台宴，
先具威仪。
云驾霓衣。
从者皆骑白凤飞。
人间尽变为银海，
此景偏奇。
姑射冰姿。
昨夜前村见一枝。
江南春信梅先赋，
休道春迟。
映竹开时。
姑射仙人雪作肌。
青楼且莫吹羌管，
留劝金卮。
折取高枝。
香满名园蝶未知。
南枝淡伫无妖艳，
蜡蕊羞黄。
争似红妆。
不假施朱弄晓光。
雪融日暖琼肌腻，
酒晕生香。
桃脸相当。
尤笑桃花混众芳。
年年才到花时候，
风雨成旬。
不肯开晴。
误却寻花陌上人。
今朝报道天晴也，
花已成尘。
寄语花神。
何似当初莫做春。
群芳尽老园林烬，
独有寒梅。
探得春回。
昨夜前村一朵开。
轻盈雪里孤根秀，
素脸香腮。
羌管休催。
留取琼葩佐酒杯。
熔金脱得花钿小，
点缀琼枝。
月淡风微。
露浥香肌自是奇。
玉人呵手昂头翦，
纤鬓边垂。
似簇蜂儿。
春入芳容不肯飞。
霜风漏泄春消息，
折破孤芳。
野兴彷徨。
姑射神仙触处藏。
新妆不假施朱粉，
雪月交光。
欲赠东皇。
冷淡龙涎点点香。
烟笼淡月寒宵永，
悄悄帘栊。
微度香风。
几点梅开小院中。
拥衾敧枕难成寐，
萧寺初钟。
雁响遥空。
家在青山千万重。
阳和欲报春来也，
先上南枝。
桃李休疑。
折遍香梢人未知。
黄昏小院谁攀折，
疏影斜敧。
半掩朱扉。
旋嗅清香月下归。
幽芳莹白前村里，
岂藉春工。
胜尽群红。
琼拈凝酥向不同。
一声羌管愁人处，
片片西东。
睹此遗踪。
不怨狂风怨马融。
以上宋无名氏作品《采桑子》共11首    
