form=词
tags=

八月秋中玉律，
十分月满瑶台。
芳姿谪下佛宫来。
疑是东方世界。
黛绿旋闻香发，
桃红新晕芳腮。
春风满面笑容开。
长似观音自在。
伴我鹿车鱼釜，
从伊裙布钗荆。
年年七月甫三旬，
今日生朝资庆。
二女长俱麻绩，
三男俱读书声。
吾年五十不多争，
好事且宜少等。
北岭天饶瑞雪，
南枝地段红苞。
朦胧霁月映寒梢。
谁把玉人纱罩。
香胜炉薰龙麝，
奇过庭拥琼瑶。
一杯清酒愿相招。
慰我茅堂清瘦。
才入冬来三日，
人都道小春来。
生生一脉早胚胎。
消息南枝大。
好向腊前冬後，
贞元接处滋培。
调羹手段栋梁材。
直待文明嘉会。
草市人归日落，
荒城风急鸦翻。
独携尊酒上高寒。
缥缈云横楚观。
柳外半篙绿水，
烟中数笔青山。
天涯流落岁将残。
望断故园心眼。
蹴踘场中年少，
秋千架上佳人。
三三两两趁芳辰。
玩赏风光美景。
日暖风和明媚，
更加花草香馨。
红颜移步出闺门，
偷揭绣帘相认。
翠岭游仙梦破，
暖香残酒醒时。
子规啼月下花枝。
日涌山光照市。
柳拂眉间黛色，
桃匀脸上胭脂。
凄凄芳草路无泥。
脉脉归心似醉。
灯火楼台欲下，
笙歌院落将归。
冰瓷金缕胜琉璃。
春笋捧来纤细。
饮罢高阳人散，
曲终巫峡云飞。
千万修合斗新奇。
须带别离滋味。
翡翠枝头晚萼，
婵娟月里飘香。
春兰秋蕙作寻常。
不与夭桃朋党。
笑见深红浅白，
从教蝶舞蜂忙。
风流标致道家妆。
潇洒得来别样。
风雨朝来恶甚，
池塘春去无多。
绿杨阴里溜莺棱。
枝上老红犹堕。
酒满蚁浮金匜，
烛残泪滴铜荷。
更阑孤枕奈情何。
只恐巫山梦破。
风雨馀寒过了，
池塘春水生时。
迁莺飞上拂云枝。
春遍柳村花市。
酒面清空似水，
玉杯温莹如脂。
莫教花谢涴尘泥。
把住东君索醉。
好个马山居士，
功名富贵浮云。
庵儿侧傍万杉阴。
烟里时横小艇。
律中林锺将半，
华堂寿斝频斟。
声声齐祝百千龄。
坐看云仍贵盛。
侯绩分从东鲁，
世勋来在姬公。
桂枝少日冠蟾宫。
枳棘暂栖鸾凤。
报道小春来也，
令辰申降高崧。
功名富贵管无穷。
指日经纶大用。
花下春光正好，
柳边春色才多。
雨声日夜长沧波。
暗地芳心滴破。
拍拍浪飞白雪，
冥冥山点青螺。
汀兰岸芷有情麽。
还惜江城春过。
黄蜡谁将点缀，
红膏不许施妆。
孤根来自水云乡。
风味天然酝酿。
看取玉奴呵手，
摘来珠露沾裳。
翠环斜插一枝香。
似簇蜂儿头上。
积玉堆金闲事，
惊天动地虚名。
算来二足是人生，
有子方为吉庆。
莫道一夔足矣，
也须学著徐卿。
我翁休笑又添丁。
这个孩儿好命。
几萼红搀桃径，
双茎翠舞蓂阶。
小春霏霭瑞蓬莱。
寿旦称觞青在。
牛斗辉腾气概，
风云壮入襟怀。
年年鹤发笑颜开。
西爽亭前戏彩。
葭管一阳已复，
蓂阶五叶还留。
星瞻南极瑞光浮。
知是降生时候。
算衍恰侔周卦，
福多更协箕畴。
绿衣戏舞捧琼舟。
满劝长生寿酒。
翦翦轻寒雨後，
瞳瞳晓日晴时。
春风先到绿杨枝。
金缕野桥山市。
鶗鴂巧调琴筑，
海棠惜吐胭脂。
玉骢未解锦障泥。
且挂征鞭一醉。
健体安身可美，
喜笑化食堪夸。
更言一事实为佳。
肥风瘦痨都罢。
兼且时光似箭，
更加景色难赊。
名园等处乐奢华。
一任佳人玩耍。
绛蜡攒宝炬，
碧刍香衬金卮。
东风吹下玉龙儿。
融就满堂和气。
此日兰汤新浴，
他年桂苑同携。
小词聊代弄璋诗。
剩与犀钱利市。
剧饮犹能鲸吸，
细书仍作蝇头。
人间八十最风流。
况又今年九九。
不用蒲轮加璧，
不须磻石垂钩。
八千春更八千秋。
但愿灵椿长寿。
良月才经四日，
彭城庆诞真贤。
从来斗酒百诗篇。
锦绣文章灿烂。
自合宰官身现，
谁知富贵由天。
但教福寿喜双全。
直看子孙荣显。
梁上喃喃燕语，
纸间戢戢蚕生。
满城风雨近清明。
不道有人新病。
春事一溪流水，
杨花千点浮萍。
好风一霎为吹晴。
独步小园清影。
隆暑正当三伏，
明朝又是双旬。
崧高孕秀降生申。
再捧瑶觞称庆。
督府赞猷英俊，
难淹大展经纶。
倚需召入秉洪钧。
上佐万年明圣。
么六把门已定，
二四三五成梁。
须知四六做烟梁。
五六单行无障。
掷得么三采出，
填胲此处高强。
到家先起妙无双。
号曰金赢取赏。
蓂褪尧阶八叶，
桃翻禹浪三层。
欢传崧岳挺生申。
儿女团栾争庆。
名注长生仙籍，
未须仰祝龟龄。
芳联子舍早蜚声。
富贵荣华鼎盛。
扑扑云垂四野。
冥冥雁下平芜。
萧萧风叶乱黄芦。
寒入一滩鸥鹭。
准拟云窗水榭。
装成玉树冰壶。
卷帘独坐拈髭须。
待看六花飞舞。
强调朱粉对菱花。
蹙损眉峰懒画。
请知诸郡子弟，
尽是湖海高朋。
今年神首赛齐云。
别是一般风韵。
来时向前参圣，
然後疏上挥名。
香金留下仿花人，
必定气球取胜。
琼沼融成沆瀣，
冰檐滴尽真珠。
一园草木气方苏。
又学杨花飞舞。
何必乱飘密洒，
却疑细糁轻铺。
谁将粉墨画成图。
玉做小亭高树。
三级掀腾波浪，
一堂庆会风云。
快乘霹雳化龙
