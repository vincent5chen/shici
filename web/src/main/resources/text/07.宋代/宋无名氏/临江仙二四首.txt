form=词
tags=

爱日新添春一线，
化工先到寒梅。
不随桃李傍熙台。
前村深雪里，
昨夜一枝开。
姑射仙人标格韵，
凝墙粉谢香腮。
数家清弄笛声衰。
愁人不怨听，
自向枕边来。
长记秋来多好处，
清凉遍满人间。
天教收拾孕真贤。
何时初度日，
明日是中元。
喜与莱公同盛旦，
官居鼎鼐相传。
未应此地借蕃宣。
来年开宴处，
人在凤池边。
称觞喜对二阳临。
况当弦月上，
一醉祝千春。
促坐重燃绛蜡，
香泉细泻银瓶。
一瓯月露照人明。
清真无俗韵，
久淡似交清。
正味能销酒力，
馀甘解助茶清。
琼浆一饮觉身轻。
蓝桥知不远，
归卧对云英。
结夏駸寻逾六日，
蓬壶纪瑞生辰。
祥烟葱郁蔼门庭。
骖鸾双女侍，
毓凤二雏新。
暂尔勾稽淹大手，
声名已彻枫宸。
行膺当路荐章荣。
璇源添喜庆，
椿算祝遐龄。
乐奏箫韶花烛夜，
风流玉女才郎。
同心结上桂枝香。
如鸾如凤友，
永效两双双。
莫把画堂深处负，
笙歌引入兰房。
满斟玉斝醉何妨。
南山堪作誓，
福禄应天长。
良月露浓仙掌润，
郁葱佳气充闾。
几年重席旧师儒。
大椿同未老，
灵寿不须扶。
江左衣冠登桂籍，
蝉联四世谁如。
琳宫昨下凤凰书。
金闺班趣缀，
禁路莫踟蹰。
六月翠蓂飞六荚，
流空大火将西。
当年名世间生时。
似光风霁月，
神爽更精奇。
三十成名登上第，
芙蓉照水真犀。
难淹逸步造丹墀。
经纶须大手，
谈笑入黄扉。
六月炎天收火伞，
南薰洗尽烦蒸。
尧蓂七荚又争青。
问知陈仲举，
元是此时生。
别驾功名清暇日，
题兴尚带屏星。
黑头非晚到公卿。
且倾浮蚁酒，
来听祝龟龄。
陇首云收天色暮，
寒光射月初开。
崑荆山玉莫疑猜。
琳琅疑此地，
仙子不红腮。
丽质霜裾真性雅，
馀香暗送人来。
乱将碎玉缀枝排。
雪中寻不见，
青萼辨奇才。
漏出春光三四朵，
冰肌玉骨偏宜。
乍开应笑百花迟。
将军曾止渴，
画角已先知。
素艳不容蜂蝶采，
清香自有人知。
而今虽被霜雪欺。
和羹终待手，
金鼎自逢时。
鲁观书云方在候，
颍川家庆非常。
望前四日上椒觞。
北堂人未老，
南极夜增光。
借问遐龄今几许，
希年恰喜相当。
愿同王母寿延长。
蟠桃看屡熟，
萱草镇长芳。
律按黄锺馀七日，
左扉弧矢呈祥。
好看一点上眉黄。
台星还又照，
相映寿星光。
今岁生辰应迥别，
趋朝已趣曹装。
姓名稳稳造鸳行。
来年三四月，
衣锦早还乡。
绿暗汀洲三月暮，
落花风静帆收。
垂杨低映木兰舟。
半篙春水滑，
一段夕阳愁。
灞水桥东回首处，
美人亲上帘钩。
青鸾无计入红楼。
行云归楚峡，
飞梦到扬州。
三叶翠蓂开子月，
九天降诞文星。
满堂佳气蔼祥云。
称觞椒有颂，
介寿酒浮春。
强仕宜为攀折客，
须知富贵催人。
看看雁塔即联名。
一门夸盛事，
棠棣对灵椿。
数朵寒梅方破腊，
良宵新月初生。
晓来闺阁庆生辰。
天孙应降诞，
德迈孟光贤。
喜配伯鸾真得耦，
乘龙产凤齐名。
称觞岁岁祝长年。
瑶池桃未熟，
南极婺星明。
天佑炎图生国瑞，
蓝田暂屈英僚。
始知昴宿降璇宵。
中元前五日，
七夕後三朝。
江教风流临此政，
少年潇洒奇标。
行看峻擢相熙朝。
功名前稷契，
寿算等松乔。
香雾菲微笼薄晓，
帘栊爱日如春。
谪仙游戏到寰瀛。
金枝推独秀，
宝籍著长生。
锦轴疏恩怡寿母，
朱轮光映难兄。
会看家庆日增荣。
雁联鸳序立，
彩戏衮衣新。
欣遇月圆先两日，
称觞对二阳来。
要问南枝消息早，
一阳恰喜方回。
望前二日验云台。
祥光呈五色，
瑞彩上三台。
生机一脉何尝息，
正看用世真才。
调羹手段此胚胎。
文明观盛会，
直待六阳来。
玉貌香腮天赋与，
清姿不假铅华。
素芳寻在五陵家。
欲知春信息，
庾岭一枝斜。
别有玲珑潇洒处，
月梢淡影笼遮。
休教羌笛一声嗟。
宫妆犹未似，
留取意无涯。
竹里行厨草草，
花边系马匆匆。
使君移传意何穷。
儿童随骑火，
猿鹤避歌钟。
梅雪自欺舞态，
烛花先放春红。
酒醒人散夜堂空。
殷勤松上月，
独照老仙翁。
祖德绵绵盛，
家声烨烨传。
流光重庆子生贤。
想见朝来庭户、起非烟。
对客延汤饼，
呼童散彩钱。
休夸骨瘦与神全。
看取犀庭玉角、已朝天。
昨夜新阳回候馆，
芳菲正满霜林。
此时珍赏重千金。
谁知红粉艳，
还有岁寒心。
风动霞衣香散漫，
酒醺丹脸深沈。
妖娆偏称美人簪。
一枝无处赠，
折得自孤吟。
以上宋无名氏作品《临江仙》共24首    
