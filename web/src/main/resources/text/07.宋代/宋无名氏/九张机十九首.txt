form=词
tags=

一张机。
织梭光景去如飞。
兰房夜永愁无寐。
呕呕轧轧，
织成春恨，
留著待郎归。
两张机。
行人立马意迟迟。
深心未忍轻分付，
回头一笑，
花间归去，
只恐被花知。
三张机。
吴蚕已老燕雏飞。
东风宴罢长洲苑，
轻绡催趁，
馆娃宫女，
要换舞时衣。
四张机。
咿哑声里暗颦眉。
回梭织朵垂莲子。
盘花易绾，
愁心难整，
脉脉乱如丝。
五张机。
芳心密与巧心期。
合欢树上枝连理。
双头花下，
两同心处，
一对化生儿。
六张机。
雕花铺锦半离披。
兰房别有留春计。
炉添小篆，
日长一线，
相对绣工迟。
七张机。
春蚕吐尽一生丝。
莫教容易裁罗绮。
无端翦破，
仙鸾彩凤，
分作两般衣。
八张机。
回纹知是阿谁诗。
织成一片凄凉意。
行行读遍，
厌厌无语，
不忍更寻思。
九张机。
一心长在百花枝。
百花共作红堆被。
都将春色，
藏头里面，
不怕睡多时。
一张机。
采桑陌上试春衣。
风晴日暖慵无力。
桃花枝上，
啼莺言语，
不肯放人归。
两张机。
月明人静漏声稀。
千丝万缕相萦系。
织成一段，
回纹锦字。
将去寄呈伊。
三张机。
中心有朵耍花儿。
娇红嫩绿春明媚。
君须早折，
一枝浓艳，
莫待过芳菲。
四张机。
鸳鸯织就欲双飞。
可怜未老头先白，
春波碧草，
晓寒深处，
相对浴红衣。
五张机。
横纹织就沈郎诗。
中心一句无人会。
不言愁恨，
不言憔悴。
只恁寄相思。
六张机。
行行都是耍花儿。
花间更有双蝴蝶，
停梭一晌，
闲窗影里。
独自看多时。
七张机。
鸳鸯织就又迟疑。
只恐被人轻裁剪，
分飞两处，
一场离恨，
何计再相随。
八张机。
纤纤玉手住无时。
蜀江濯尽春波媚。
香遗囊麝，
花房绣被。
归去意迟迟。
九张机。
象床玉手出新奇。
千花万草光凝碧。
裁缝衣著，
春天歌舞，
飞蝶语黄鹂。
春衣。
素丝染就已堪悲。
尘世昏污无颜色。
应同秋扇，
从兹永弃。
无复奉君时。
以上宋无名氏作品《九张机》共19首    
