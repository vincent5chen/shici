form=词
tags=

过重阳三九。
正日行析木，
方移旦柳。
天公爱黔首。
念整顿乾坤，
须还大手。
蚌珠才剖。
玉麒麟、世间希有。
想当年，
玉燕投怀，
瑞气应冲牛斗。
非偶。
节逢庆会，
华渚虹流，
北枢电绕。
明良须偶。
盈月第、分前後。
念元鸟生商，
嵩神孕甫，
两听管弦新奏。
愿年年，
主圣臣贤，
与天长久。
赏残陶径菊。
正袅袅愁予，
风凄露肃。
何人抱幽独。
更檐马锵金，
廊鱼响木。
此情谁属。
向底处、骋怀游目。
小窗前，
频览菱花，
一笑鬓丝犹绿。
萧索。
故国云迷，
佳人日暮，
轻颦倚竹。
短钗敲玉。
算几夜，
恁孤宿。
问旅情如许，
怎生排遣，
应费酒尊诗轴。
最无端、谁隔西楼，
正调弦促。
是欢声盈万户。
庆景陵礼毕，
銮舆游步。
西郊暖风布。
喜湖山深锁，
非烟非雾。
传收绣羽。
骅骝驰骤绒缕。
望彤芳、稳稳金銮，
衮鸾翔舞。
云驭。
近回天厩，
锡宴琼津，
洪恩均顾。
霞天向暮。
翠华动，
舞韶举。
绛纱笼千点，
星飞清禁，
银烛交辉辇路。
瑞光中、渺祝无疆，
太平圣主。
朔朝逾六後。
正章调南吕，
迎寒时候。
香薰瑞烟袅。
见门阑喜色，
荣生多少。
元来仙子，
拥骖鸾、月宫飞到。
会人间庆诞，
风流俊杰，
结成佳偶。
官好。
班簪玉笋，
名播中都，
宠加宸诏。
金瓯覆。
黄扉青琐须环召。
待平章事了，
归来养浩，
齐眉相对祝寿。
愿长如、庆会双星，
千秋偕老。
五云翔碧汉。
望卿月光中，
老人星现。
黄堂盛华宴。
庆君恩、许奉安舆游衍。
鹿城壮观。
幸王母、人间得见。
望君侯、彩服称觞，
喜溢万家欢抃。
堪羡。
一生福善，
九表康宁，
万锺尊显。
肩舁上殿。
封两国、未应晚。
管阴功、何止平反，
一笑钧陶惠满。
看瑶池、手种蟠桃，
著花万遍。
薰风送炎暑。
正万品亨嘉，
恢台当序。
祥烟淡天宇。
渐银蟾满魄，
金茎凝露。
奎躔壁度。
见寒光、凌乱辉吐。
记当年此际，
真仙命世，
恍惊飙驭。
荣遇。
妙龄英发，
腾实蜚声，
早班郎署。
歌喧五裤。
更万里，
期轩翥。
暂乘轺揽辔，
肃将王命，
已洽百城休誉。
愿从今、夕揭金瓯，
永隆依注。
正秋高气肃。
过重阳四日，
蓝田生玉。
锺英自川渎。
果文章锦绣，
琅玕披腹。
从容启沃。
侍甘泉、无用推毂。
急流勇退，
向琳宫养浩，
无荣无辱。
享福。
欣逢华旦，
对此倾觞，
满倾醽醁。
西园晚菊。
尚堪摘、取馀馥。
有仙风道骨，
康强仁寿，
长生何时更祝。
愿谢公、复起经纶，
曹装已促。
正迎长佳节。
宴启华筵，
有谁能说。
子孙尽环列。
见瑞香香袅，
寿星明彻。
丝丝华发。
记瑶池、宴班曾接。
笑人间、八十春秋，
漫浪风花雪月。
奇绝。
诗书教子，
陶母等伦，
曹家风烈。
鼎来阴德。
孙枝秀，
桂枝折。
便从今、一轴金花鸾锦，
十藏琅函贝叶。
是年年、秋月圆时，
长生真诀。
正迎长时节。
细数来、两旬已浃，
两朝方越。
画堂人笑悦。
见瑞烟香袅，
寿星明彻。
丝丝华发。
问瑶池会客，
几见桃结。
才经八十，
春秋不记，
绛人年月。
奇绝。
诗书教子，
陶母等伦，
曹家风烈。
鼎来□德。
儿孙尽、蓝袍客。
便从今，
一轴金花鸾锦，
十藏琅函贝叶。
愿常如、秋月圆时，
长生真诀。
以上宋无名氏作品《瑞鹤仙》共9首    
