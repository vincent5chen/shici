form=词
tags=

碧瓦新霜侵晓梦，
黄花已过清秋。
风帆何处挂扁舟。
故人归欲尽，
残日更回头。
乐圃桥边烦借问，
有人高卧江楼。
寄声聊为诉离忧。
桂丛应已老，
何事久淹留。
不见跳鱼翻曲港，
湖边特地经过。
萧萧疏雨乱风荷。
微云吹散，
凉月坠平波。
白酒一杯还径醉，
归来散发婆娑。
无人能唱采莲歌。
小轩敧枕，
檐影挂星河。
不与群芳争绝艳，
化工自许寒梅。
一枝临晚照歌台。
眼明浑未见，
弦管莫惊催。
记取刘郎归去路，
千里应话天台。
酒阑不惜更重陪。
夜寒衣袂薄，
犹有暗香回。
草草一年真过梦，
此生不恨萍浮。
且令从事到青州。
已能从辟谷，
那更话封留。
好月尚寻当日约，
故人何啻三秋。
援琴欲写竹间流。
此声谁解听，
空上仲宣楼。
唱彻阳关分别袂，
佳人粉泪空零。
请君重作醉歌行。
一欢须痛饮，
回首念平生。
却怪老来风味减，
半酣易逐愁醒。
因花那更赋闲情。
鬓毛今尔耳，
空笑老渊明。
卷地惊风吹雨去，
却看香雾轻浮。
遥知清影遍南州。
万峰横玉立，
谁为此山留。
邂逅一欢须共惜，
年年长记今秋。
平生江海恨飘流。
元龙真老懒，
无意卧高楼。
绝顶参差千嶂列，
不知空水相浮。
下临湖海见三州。
落霞横暮景，
为客小迟留。
卷尽微云天更阔，
此行不负清秋。
忽惊河汉近人流。
青霄元有路，
一笑倚琼楼。
潋滟湖光供一笑，
未须醉日论千。
将军曾记旧临边。
野塘新水漫，
烟岸藕如船。
却怪情多春又老，
回肠易逐愁煎。
何如旌旆郁相连。
凯歌归玉帐，
锦帽碧油前。
梦里江南浑不记，
祗君幽户难忘。
夜来急雪绕东堂。
竹窗松径里，
何处问归航。
瓮底新醅应已熟，
一尊知与谁尝。
会须雄笔卷苍茫。
雪涛声隐户，
琼玉照颓墙。
三日疾风吹浩荡，
绿芜未遍平沙。
约回残影射明霞。
水光遥泛坐，
烟柳卧敧斜。
霜鬓不堪春点检，
留连又见芳华。
一枝重插去年花。
此身江海梦，
何处定吾家。
三月莺花都过了，
晓来雪片犹零。
嵩阳居士记行行。
西湖初水满，
遥想縠纹生。
欲为海棠传信息，
如今底事长醒。
不应高卧顿忘情。
留春春不住，
老眼若为明。
山半飞泉鸣玉佩，
回波倒卷粼粼。
解巾聊濯十年尘。
青山应却怪，
此段久无人。
行乐应须贤太守，
风光过眼逡巡。
不辞常作坐中宾。
只愁花解笑，
衰鬓不宜春。
手种千株桃李树，
参差半已成阴。
主人何事马駸駸。
二年江海路，
空负种花心。
试问中间安小槛，
此还长要追寻。
却惊摇落动悲吟。
春归知早晚，
为我变层林。
闻道安车来过我，
百花未敢飘零。
疾催弦管送杯行。
五朝瞻旧老，
挥麈听风生。
凤诏远从天上落，
高堂燕喜初醒。
莫言白发减风情。
此时谁得似，
饮罢却精明。
闻道今年春信早，
梅花不怕馀寒。
凭君先向近南看。
香苞开遍未。
莫待北枝残。
肠断陇头他日恨，
江南几驿征鞍。
一杯聊与尽馀欢。
风情何似我，
老去未应阑。
学士园林人不到，
传声欲问江梅。
曲阑清浅小池台。
已知春意近，
为我著诗催。
急管行觞围舞袖，
故人坐上三台。
此欢此宴固难陪。
不辞同二老，
倒载习池回。
一醉年年今夜月，
酒船聊更同浮。
恨无羯鼓打梁州。
遗声犹好在，
风景一时留。
老去狂歌君勿笑，
已拚双鬓成秋。
会须击节溯中流。
一声云外笛，
惊看水明楼。
一醉三年那易得，
应须大白同浮。
已知绝景是吾州。
姮娥仍有意，
更肯为人留。
万籁无声遥夜永，
人间未识高秋。
从来我客尽风流。
故知怜老子，
尤胜在南楼。
自笑天涯无定准，
飘然到处迟留。
兴阑却上五湖舟。
鲈莼新有味，
碧树已惊秋。
台上微凉初过雨，
一尊聊记同游。
寄声时为到沧洲。
遥知敧枕处，
万壑看交流。
以上叶梦得作品《临江仙》共19首      
