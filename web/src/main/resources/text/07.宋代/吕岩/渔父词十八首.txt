form=词
tags=

四象分明八卦周，
乾坤男女论绸缪。
交会处，
更娇羞，
转觉情深玉体柔。
闭目寻真真自归，
玄珠一颗出辉辉。
终日玩，
莫抛离，
免使阎王遣使追。
九转功成数尽乾，
开炉拨鼎见金丹。
餐饵了，
别尘寰，
足蹑青云突上天。
大道从来属自然。
空堂寂坐守机关。
三田宝，
镇长存，
赤帝分明坐广寒。
举世人生何所依，
不求自己更求谁。
绝嗜欲，
断贪痴，
莫把神明暗里欺。
位立三才属五行，
阴阳合处便相生。
龙飞踊，
虎狌狞，
吐个神珠各战争。
万劫千生得个人，
须知先世种来因。
速觉悟。
出迷津，
莫使轮回受苦辛。
运本还元于此寻，
周流金鼎虎龙吟。
身不老，
俗难侵，
貌返童颜骨变金。
卯酉门中作用时，
赤龙时蘸玉清池。
云薄薄，
雨微微，
看取妖容露雪肌。
闭目藏真神思凝，
杳冥中里见吾宗。
无边畔，
迥朦胧，
玄景观来觉尽空。
会合都从戊巳家，
金铅水汞莫须夸。
只此物，
结丹砂，
反覆阴阳色转华。
恍惚擒来得自然，
偷他造化在其间。
神鼎内，
火烹煎，
尽历阴阳结作丹。
还返初成立变童，
瑞莲开处色辉红。
金鼎内，
迥朦胧，
换骨添筋处处通。
日月交加晓夜奔，
昆仑顶上定乾坤。
真镜里，
实堪论，
叆叆红霞晓寂门。
子午常餐日月精，
玄关门户启还扃。
长如此，
过平生，
且把阴阳子细烹。
那个仙经述此方，
参同大易显阴阳。
须穷取，
莫颠狂，
会者名高道自昌。
学道初从此处修，
断除贪爱别娇柔。
长守静，
处深幽，
服气餐霞饱即休。
贪贵贪荣逐利名，
追游醉后恋欢情。
年不永，
代君惊，
一报身终那里生。
以上吕岩作品《渔父词十八首》共18首        
