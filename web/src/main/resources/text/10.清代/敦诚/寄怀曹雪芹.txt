form=未知
tags=

少陵昔赠曹将军，
曾曰魏武之子孙。
君又无乃将军后，
于今环堵蓬蒿屯。
扬州旧梦久以绝，
且著临邛犊鼻裈。
爱君诗笔有才气，
直追昌谷破篱樊。
当时虎门数晨夕，
西窗剪烛风雨昏。
接罗倒着容君傲，
高谈雄辩虱手扪。
感时思君不相见，
蓟门落日松亭樽。
劝君莫弹食客铗，
劝君莫扣富儿门。
残羹冷炙有德色，
不如著书黄叶村。

