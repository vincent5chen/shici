form=未知
tags=

上章困敦之岁，
贾子祭诗之夕，
会稽戛剑生等谨以寒泉冷华，
祀书神长恩，
而缀之以俚词曰：今之夕兮除夕，
香焰絪缊兮烛焰赤。
钱神醉兮钱奴忙，
君独何为兮守残籍？
华筵开兮腊酒香，
更点点兮夜长。
人喧呼兮入醉乡，
谁荐君兮一觞。
绝交阿堵兮尚剩残书，
把酒大呼兮君临我居。
湘旗兮芸舆，
挈脉望兮驾蠹鱼。
寒泉兮菊菹，
狂诵《离骚》兮为君娱。
君之来兮毋徐徐，
君友漆妃兮管城侯。
向笔海而啸傲兮，
倚文冢以淹留。
不妨导脉望而登仙兮，
引蠹鱼之来游。
俗丁伧父兮为君仇，
勿使履阈兮增君羞。
若弗听兮止以吴钩，
示之《丘》《索》兮棘其喉。
令管城脱颖以出兮，
使彼惙惙以心忧。
宁招书癖兮来诗囚，
君为我守兮乐未休。
他年芹茂而樨香兮，
异籍以相酬。

