form=词
tags=

爱欲无涯，
有限形躯，
休苦苦疲。
这宿缘分有，
儿和女是，
他家衣饭，
各自相随。
谩使心机，
空生计较，
大限临头孰替伊。
当须悟，
早抽身物外，
也是便宜。
蹉跎下手犹迟。
切莫外、周游觅妙微。
但尘心起处，
皆魔孽认，
元初本有，
锻炼昏迷。
真静真慈，
玄波涤荡，
自在逍遥境上持。
千朝后，
现灵台一点，
光射无为。
好没来由，
名利区区，
几时尽头。
算荣华富贵，
名高位显，
妻儿艳女，
肯做持修。
冷淡玄门，
清虚妙道，
苦涩难行孰意留。
修行路，
悟轮回生死，
有分仙流。
除身尽是闲愁。
猛割断冤情去便休。
顶青巾布素，
随缘度日，
逍遥云水，
物外遨游。
闲里寻闲，
损之又损，
火灭烟消绝外求。
将归去，
这＊都路变，
蓬岛瀛洲。
倏忽光阴，
四大浮空，
是非久坚。
这轮回谁保，
朝昏彻彼，
家缘恩爱，
系绊迁延。
一个真灵，
千生万劫，
苦海浮沉逐孽缘。
当须悟，
在伊家慷慨，
生死争先。
聪明切听微言。
好放下闲愁搜妙玄。
认贫闲寂淡，
休生恶勘，
元初一点，
摆出新鲜。
直正无私，
常行平等，
坦荡逍遥任自然。
真功行，
向闲中慢慢，
积累成千。
虚幻浮华，
百岁光阴，
叹一刹那。
谩区区碌碌，
争名利纵，
荣华富贵，
贪得如何。
蜃气楼台，
虹桥碧落，
些子时光长久麽。
闻强健，
出熬熬苦海，
速上高波。
聪明切勿蹉跎。
算世事皆空身莫过。
认元初本有，
无穷宝染，
尘埃蒙昧，
慢慢揩摩。
保养灵根，
频频浇灌，
水间金花结玉柯。
超生灭，
这本来一点，
无少无多。
自古愚贤，
日月轮催，
尽沉下泉。
叹张陈义断，
因名利恣，
奢华后主，
破坏家园。
楚庙江边，
汉陵原畔，
势尽还空皆亦然。
英雄辈，
尽遗留坏冢，
衰草绵绵。
呜呼往事堪怜。
染虚幻浮华逐逝沿。
又争如省悟，
尘劳梦趣，
贫闲归素，
保炼丹田。
越过轮回，
超升苦海，
直上清凉般若船。
逍遥岸，
会玄明琼路，
同访桃源。
以上谭处端作品《沁园春》共5首
