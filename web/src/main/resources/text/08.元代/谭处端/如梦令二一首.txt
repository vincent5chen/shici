form=词
tags=

不染俗情非是。
不慢下贫趋贵。
不敢受人钦，
自在逍遥云水。
云水。
云水。
守一无为彻底。
传语＊州道友。
休恋随情花柳。
最好逐谭风，
保护形躯不朽。
不朽。
不朽。
共饮长生仙酒。
大道根元归素。
绝尽人情思虑。
火灭与烟消，
认取元阳收固。
此做。
此做。
便是长生捷路。
大道无名无说。
休恁谩生分别。
火灭与烟消，
便是良辰佳节。
宜拙。
宜拙。
认取春花秋月。
镜药收来守拙。
不遇知音难说。
古鉴要予磨，
点处便交光彻。
欢悦。
欢悦。
衮出一轮明月。
堪叹浮生不久。
尽迷气财色酒。
如悟舍尘缘，
共结云朋霞友。
知友。
知友。
保护身躯不朽。
落魄无拘野叟。
自在逍遥闲走。
他日返家山，
重会云朋霞友。
知友。
知友。
共饮蟠桃仙酒。
清净无为做彻。
高下休生分别。
灭尽我人心，
自有真师提挈。
提挈。
提挈。
云绽家家明月。
日用涤除尘垢。
擒缚马猿不走。
展手向街前，
守一不生贪构。
贪构。
贪构。
怎得功成行就。
日用灵光内锁。
保护真心不破。
金玉得凝澄，
生死无由近我。
功果。
功果。
归去独携云朵。
入道先生姓贾。
日用持  心低下。
要见本来真，
闲里擒猿捉马。
擒耍。
擒耍。
须效谭风害痖。
深爱贾公吉善。
水云游历玄便。
他日处无为，
得得虎龙交战。
交战。
交战。
丹结永除千变。
随分养营皮袋。
坐卧去来明快。
境上乐闲游，
些子无生挂碍。
忍耐。
忍耐。
占得逍遥自在。
物外遨游落魄。
步步清凉云脚。
闲里弄虚空，
别有蓬莱期约。
这着。
这着。
细细人情除削。
休讶弟兄不喘。
只要人情疏远。
不敢受人钦，
不喜轻肥杯脔。
舒展。
舒展。
锻炼丹砂九转。
一点灵光不昧。
出入往来无碍。
处处现圆明，
物物头头应解。
宁耐。
宁耐。
万祸不能侵害。
一片灵空为伴。
因把欲情割断。
日上炼虚无，
常住神堂古观。
风汉。
风汉。
此外别无手段。
因遇重阳师父。
引入全真门户。
慧火炼灵空。
不敢胡行一步。
一步。
一步。
一步近如一步。
欲做俗中修炼。
先灭我人分辩。
柔弱守清贫，
坚志始终无变。
真善。
真善。
损己利他方便。
只把灵台频扫。
惜取自家真宝。
火里长莲花，
便是修行玄奥。
颠倒。
颠倒。
境灭心忘了了。
竹笠竹冠竹碗。
与我日常为伴。
坐卧去来空，
便是清凉彼岸。
风汉。
风汉。
日月轮催不管。
以上谭处端作品《如梦令》共21首
