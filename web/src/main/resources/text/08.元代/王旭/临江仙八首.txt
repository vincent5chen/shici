form=词
tags=

＊荚生三秋八月，
气＊风露清明。
诞来人世作豪英。
性天元广大，
心地尽宽平。
书院兴秋谁得似，
燕山窦氏齐名。
一身长向善中行。
松筠同不老，
龟鹤共长生。
帘外萧萧风色恶，
呼儿掩上重门。
小窗孤坐赋招魂。
碧梧花落尽，
篱雀又黄昏。
回首人间行乐事，
春风过水无痕。
旅游谁肯重王孙。
长歌人不解，
明月照空尊。
梦里还家喧笑语，
觉来春色他乡。
潇潇风雨入离肠。
有诗还洒壁，
无酒不传觞。
试问凌烟辛苦地，
争如畎亩南阳。
谁教山鬼伯龙旁。
人间无限事，
歌罢倚绳床。
莫怪今年秋色晚，
黄花留过重阳。
要随仙客九霞觞。
助添无量寿，
满意泛清香。
富贵功名天已了，
何须更问行藏。
安排紫绶与金章。
五云乡不远，
高举看翱翔。
莫怪今年秋事晚，
黄花不在重阳。
天公留泛九霞觞。
故教争十日，
风露寿华堂。
豪杰如公谁得似，
平生义胆刚肠。
功名回首付诸郎。
灵椿长不老，
桑梓有余光。
瑞气充闾朝不散，
欢声浮动庭槐。
九天邀下寿星来。
歌翻白云调，
酒泛紫霞杯。
八十康缰谁得似，
仙风摆落尘埃。
斑衣人是栋梁材。
他时黄阁上，
同看碧桃开。
十月小春天气好，
尧＊五叶初开。
长庚曾记梦中来。
襟灵元洒落，
风骨不尘埃。
瑞霭云生香满室，
安排北海尊＊。
仙人来献紫霞杯。
共添山海寿，
东阁胜蓬莱。
童稚相看今白首，
情因儿女尤深。
霜天昨夜卷层阴。
舟中明月照，
华屋寿星临。
气敛风云归寂寞，
谁知经济雄心。
南阳烟雨卧龙吟。
行藏安所遇，
有酒且同斟。
以上王旭作品《临江仙》共8首
