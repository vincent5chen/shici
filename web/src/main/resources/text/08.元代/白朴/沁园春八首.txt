form=词
tags=

独上遗台，
目断清秋，
凤兮不还。
怅吴宫幽径，
埋深花草，
晋时高冢，
锁尽衣冠。
横吹声沉，
骑鲸人去，
月满空江雁影寒。
登临处，
且摩挲石刻，
徒倚阑干。
青天半落三山。
更白鹭洲横二水间。
问谁能心叱，
秋来水静，
渐教身似，
岭上云间。
扰扰人生，
纷纷世事，
就里原无此二字，
兹从丁本补何常不强颜。
重回首、怕浮云蔽日，
不见长安。
盖世名豪，
壮岁鹰扬，
拥兵上流。
把金汤固守，
精诚贯日，
衣冠不改，
意气横秋。
北阙丝纶，
南朝家世，
好在云间建节楼。
平章事，
便急流勇退，
黄阁难留。
菟裘。
喜遂归休。
着宫锦、何妨万里游。
似谢安笑傲，
东山别墅，
鸱夸放浪，
西子扁舟。
醉眼乾坤，
歌鬟风雾，
笑折梅花插满头。
千秋岁，
望寿星光彩，
长照南州。
流水高山，
独许钟期，
最知伯牙。
愧我投木李，
酬琼玖，
人惊玉树，
肯倚蒹葭。
风雨十年，
江湖千里，
望美人兮天一涯。
重携手，
似仲宣去国，
江令还家。
门前柳拂堤沙。
便是系、天津泛斗槎。
看金鞍闹簇，
花边置酒，
玉盂旋洗，
竹里供茶。
朱雀桥荒，
乌衣巷古，
莫笑斜阳野草花。
寒食近，
算人生行乐，
少住为佳。
渺渺吟怀，
望佳人兮，
在天一方。
问鲲鹏九万，
扶摇何力，
蜗牛两角，
蛮触谁强。
华表鹤来，
铜盘人去，
白日青天梦一场。
俄然觉，
正醯鸡舞瓮，
野马飞窗。
徜徉。
玩世何妨。
更谁道、狂时不得狂。
羡东方臣朔，
从容帝所，
西真阿母，
唤作儿郎。
一笑人间，
三游海上，
毕竟仙家日月长。
相随去，
想蟠桃熟后，
也许偷尝。
千载寻盟，
李白扁舟，
严陵钓车。
□故人偃蹇，
足加帝腹，
将军权幸，
手脱公靴。
星斗名高，
江湖迹在，
烂熳云山几处遮。
山光里，
有红鳞旋斫，
白酒须赊。
龙蛇。
起陆曾嗟。
且放我狂歌醉饮些。
甚人生贫贱，
刚求富贵，
天教富贵，
却骋骄奢。
乘兴而来，
造门即返，
何必亲逢安道也。
儿童笑道，
先生醉矣，
风帽欹斜。
我望山形，
虎踞龙盘，
壮哉建康。
忆黄旗紫盖，
中兴东晋，
雕兰玉砌，
下逮南唐。
步步金莲，
朝朝琼树，
宫殿吴时花草香。
今何日，
尚寺留萧姓，
人做梅妆。
长江。
不管兴亡。
谩流尽、英雄泪万行。
问乌衣旧宅，
谁家作主，
白头老子，
今日还乡。
吊古愁浓，
题诗人去，
寂寞高楼无凤凰。
斜阳外，
正渔舟唱晚，
一片鸣榔。
玉节星轺，
十道监司，
治称最优。
甚惠风才到，
豚鱼亦信，
清霜未降，
狐兔先愁。
镇静洪都，
澄清白下，
又过东南第一州。
云烟底，
看千岩竟秀，
万壑争流。
离筵无计相留。
谩慷慨中年白发稠。
记琼花照眼，
忙催诗笔，
松灯促座，
笑递觥筹。
放浪形骸，
欣于所遇，
负我兰亭共一游。
心期在，
想山阴兴尽，
和月回舟。
自古贤能，
壮岁飞腾，
老来退闲。
念一身九患，
天教寂寞，
百年孤愤，
日就衰残。
麋鹿难驯，
金镳纵好，
志在长林丰草间。
唐虞世，
也曾闻巢许，
遁迹箕山。
越人无用殷冠。
怕机事缠头不耐烦。
对诗书满架，
子孙可教，
琴樽一室，
亲旧相欢。
况属清时，
得延残喘，
鱼鸟溪山任往还。
还知否，
有绝交书在，
细与君看。
以上白朴作品《沁园春》共8首
