form=词
tags=

敞青红、水边窗外，
登临元有佳趣。
薰风荡漾昆明锦，
一片藕花无数。
才欲语。
香暗度。
红尘不到苍烟渚。
多情鸥鹭。
尽翠盖摇残，
红衣落尽，
相与伴风雨。
横塘路。
好在吴儿越女。
扁舟几度来去。
采菱歌断三湘远，
寂寞岸花汀树。
天已暮。
更留看，
飘然月下凌波步。
风流自许。
待载酒重来，
淋漓墨，
为写洛神赋。
藉草于苍苍万玉中，
觞咏乐甚。
道官王默堕者在焉，
且盟其两柏森立间构亭，
为游目骋怀之所。
翌日赋此，
记一时之概耳。
望参差、冶城烟树。
故人知在琳宇。
绣衣来就论文饮，
随意割鸡炊黍。
欢乐处。
忘尔汝。
清谈况有神仙侣。
一杯缓举。
放远目增明，
遥岑出翠，
俯仰几今古。
红尘梦，
不到丹台紫府。
寻真偶得佳趣。
两株翠柏参天起，
千亩渭川烟雨。
君已许。
向平分风月，
挥洒锦囊句。
听西风、细吟亭树。
秋声先到衡宇。
季鹰千里莼鲈兴，
更喜范张鸡黍。
倾尽处。
惭愧汝。
高楼不减烟霞侣。
瓠樽笑举。
对得意江山，
忘怀风月，
醉眼玩今古。
鸾坡客，
又向红莲幕府。
田园何日成趣。
九重闻道思贤佐，
恐要济时霖雨。
天若许。
从所好结庐，
相就开蓬户。
山人休去。
怕蕙怅空悬，
猿惊鹤怨，
贻笑草堂句。
问双星、有情几许。
消磨不尽今古。
年年此夕风流会，
香暖月窗云户。
听笑语。
知几处。
彩楼瓜果祈牛女。
蛛丝暗度。
似抛掷金梭，
萦回锦字，
织就旧时句。
愁云暮。
漠漠苍烟挂树。
人间心更谁诉。
擘钗分钿蓬山远，
一样绛河银浦。
鸟鹊渡。
离别苦。
啼妆酒尽新秋雨。
云屏且驻。
算犹胜娥，
仓皇奔月，
只有去时路。
问谁歌、六朝琼树。
当年春满庭宇。
歌残夜月西风起，
吹动一川禾黍。
愁绝处。
□□汝。
姑苏麋鹿成群侣。
清樽谩举。
对淡淡长空，
萧萧乔木，
慷慨吊今古。
生平苦。
走遍南州北府。
年来颇得幽趣。
绿蓑青笠浑无事，
醉卧一天风雨。
秋几许。
沙渚上，
渔樵小隐随编户。
扁原缺扁字，
兹据丁钞本补舟脱去。
望绮散余霞，
江澄净练，
还爱谢公句。
以上白朴作品《摸鱼子》共5首
