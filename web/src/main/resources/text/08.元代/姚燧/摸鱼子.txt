form=词
tags=

更休寻、玉山瑶草，
蓬莱知在何处。
司花嫌被春风妒。
留待九秋清露。
还解语。
试问著、当时月夜乘鸾女。
何年遗汝。
甚不怕高寒，
青冥万里，
鬟鬓乱风雾。
人间世、无物有香如许。
灵均遗恨千古。
芙蓉杜若何堪佩，
憔悴行吟沅浦。
空自苦。
悄教得、扬雄不信离骚赋。
云窗月户。
恨白发诗翁，
年来多病，
不识醉乡路。

