form=词
tags=

任东风老去，
吹不断，
泪盈盈。
记春浅春深，
春寒春暖，
春雨春晴。
都来杀诗人兴，
更落花、无定挽春情。
芳草犹迷舞蝶，
绿杨空语流莺。
玄霜着意捣初成。
回首失云英。
但如醉如痴，
如狂如舞，
如梦如惊。
香魂只今迷恋，
问真仙、消息最分明。
后夜相逢何处，
清风明月蓬瀛。
恃平生豪气，
冲星斗，
渺云烟。
记楚水湘山，
吴云越月，
频入诗篇。
皎洁剑光零乱，
算几番、沉醉乐花前。
□种仙人瑶草，
故家五色云边。
芙蓉金阙正需贤。
诏下九重天。
念满腹琅＊，
盈襟书传，
人正韶年。
蟾宫近传芳信，
□＊娥、娇艳待诗仙。
领取天香第一，
纵横礼乐三千。
望斜杨袅翠，
帘试卷，
小红楼。
想鸾佩敲琼，
鸾妆沁粉，
越样风流。
吟怀自怜豪健，
洒云笺、醉里度春愁。
有唱还应有和，
纤纤玉映银钩。
犀心一点暗相投。
好事莫悠悠。
便有约寻芳，
蜂媒才到，
蝶使重游。
梅花故园憔悴，
揖东风、让与杏梢头。
况是梅花无语，
杏花好好相留。
以上郑禧作品《木兰花慢》共3首
