form=词
tags=

此身有限，
利名无尽苦贪求。
人间事事何楼。
大抵百年光景，
赢得一荒丘。
似花梢晨露，
水面浮沤。
省时便休。
须勘破、此形囚。
千古迷绳割断，
跳出洪流。
逍遥坦荡，
炼一粒神丹物外游。
功行满、平步瀛洲。
洞天物外，
自然真境妙难传。
群真宴赏留连。
鹤舞龙吟凤啸，
飞雾走烟云。
拥霓旌月节，
羽盖芝＊。
醉中论玄。
喷珠玉、＊流泉。
笑指蓬莱清浅，
几度变桑田。
真容亘古，
纵劫火焚空无变迁。
谁解此、紫府神仙。
古今扰扰，
大都奔竞利名场。
舟车仆马如狂。
到底功勋事业，
分付梦黄粱。
甚刚求失鹿，
不见亡羊。
且宜自防。
须着脚、水云乡。
截断从来去路，
步步清凉。
本然自得，
是千古圆明珠玉房。
真个事、谁肯承当。
一毫不立，
万缘俱遣露真诠。
冲虚蹑景泠然。
莫向他方物外，
别觅洞中天。
是韩＊逐块，
阳焰为泉。
亘初本源。
只这是、更无玄。
默究端端的的，
体用完全。
分分朗朗，
放一段光明不记年。
还会得、心月团圆。
以上姬翼作品《婆罗门引》共4首
