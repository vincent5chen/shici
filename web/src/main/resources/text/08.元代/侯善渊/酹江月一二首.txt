form=未知
tags=

长江素静，
夜潇潇、天如玉案冰洁。
秀色氤氲寥象廓，
极目瑕琳光摄。
独坐颐神，
帘帏光透，
显出玲珑雪。
凝然澄湛，
太虚一点通彻。
神飞两翼翱翔，
蟾宫殿里，
夜宿琼枝歇。
得遇真筌无损益，
永受真人提挈。
功行双全，
金童玉诏，
受命寥阳阙。
玉霄宫里，
永排仙位罗列。
初心奉道，
望功高、仙举超腾碧落。
岁久年深心反复，
不觉情迷萦缚。
伏虎铜绳，
降龙铁索，
系住踏云脚。
难为出路，
永沉千丈寥壑。
临危受苦推谁，
请无决断，
悔恨当初错。
意欲修真名利恼，
酒色财气俱著。
家计不成，
修行退堕，
至死无捞摸。
劝君省悟，
免烦两个担阁。
浮生似梦，
奈光阴百岁，
都能几许。
富贵荣华时暂过，
刚甚厮牵厮系。
总为儿孙，
娇妻女婿，
生死难为替。
回头省也，
瞥然不染尘翳。
逍遥物外无拘，
风邻月伴，
便是余生计，
石上溪边猿送果，
酒满十方吟缀。
醉卧烟霞，
今宵还醒，
意欲归何致。
玉霄宫里，
月中攀折仙桂。
寂虚妙道，
混杳冥恍惚，
通微清绝。
出化先天明象帝，
满目流霞光屑。
浊质消亡，
琅函滋益，
宝鼎灵砂结。
丹华凝秀，
素玄一色澄彻。
精＊＊＊盈空，
清如秋夜，
海桂无圆缺。
耀古辉今冲皓＊，
满满玉壶春雪。
莹日纯精，
贞心幽粹，
保益真仙悦。
丹书迎诏，
上朝三景罗列。
茅庵潇洒，
静无尘、独坐垂帘孤僻。
镇日闲闲清澹泊，
别有恬然活计。
握固存真，
心无杂念，
忘我兼忘世。
玉婴神变，
自然与道相契。
光明照耀十方，
凝空灿灿，
大阐非为细。
遍纳无极通造化，
物物头头俱济。
掌握乾坤，
完容法体，
玉貌真清丽。
超凡出世，
上朝三＊神帝。
太玄正教，
离繁华、修整真清真静。
清静之中开道眼，
舒展银霞流井。
溢落精空，
冲盈法界，
满满收金鼎。
烹煎日月，
混纯天地齐永。
寂寥独立无双，
孤然不改，
万法心俱省。
变化飞升朝上帝，
返入清阳真境。
不夜长春，
神仙聚会，
授命灵童请。
玉婴吟送，
一杯长寿酩酊。
贪财竞色，
利名牵、萦系何时休歇。
镇日忙忙如梦想，
颠倒心猿马劣。
昧地谩天，
多能已会，
以巧翻为拙。
万般虚假，
积成宿世冤业。
劝君省悟回头，
攀缘弃舍，
做个逍遥客。
访道求真寻妙指，
早愿超离生灭。
不悟玄机，
剔开毛塞，
付耳亲传说。
壶天景色，
现前秋夜明月。
无形道体，
运阳光、密布通微恢鄂。
炫惚昏衢烹浩气，
冲塞英华盈落。
莹日千寻，
清风万里，
显焕神光烁。
夷门羽化，
太玄一派灵廓。
孤然脱洒无双，
於中清净，
不许纤尘著。
养就胎仙神貌雪，
出入无间绰约。
紫府游行，
瑶宫饮宴，
赐我逍遥乐。
金童捧盏，
妙音引上龙阁。
玄元道体，
大奂方、无隅无形无物。
混化胎生皆受＊，
感应通玄潜伏。
包括乾坤，
含容天地，
日月皆收蓄。
回光返照，
旷然摄化盈目。
分明顿著心珠，
冲虚豁朗，
灿灿开神谷。
养就胎仙肌貌雪，
出入随风香馥。
暮嗅灵芝，
朝餐仙桂，
夜隐蟾宫宿。
怡然欢乐，
求同先圣真福。
玄元至道，
大无隅、寂寂寥寥独立。
遍应诸方通上下，
极目天光微密。
隐显存亡，
穿无贯有，
善用无辙迹。
琅然泄化，
太虚一点灵质。
登林透人真阳，
圆明普照，
不许纤尘匿。
理必期然仍未悟，
说与门人端的。
日殿祥光，
蟾宫瑞彩，
万派琼波益。
神凝形释，
玉＊依旧横碧。
一天清翠，
混阳和微密，
寂寥无物。
致静颐心开上窍，
通化灵明虚谷。
育养元神，
真人出现，
放旷无拘束。
皇天道父，
赐余无限清福。
天心正法盟威，
紫虚道德，
上品三乘。
金简玄科封慧剑，
心印清光无欲。
己病先除，
心邪摄正，
百怪皆潜伏。
不繁法信，
自然披褐怀玉。
幽微精粹，
混阳光、一点殷红清绝。
上下融和开慧目，
跃出心珠凝结。
阐化灵明，
神光显现，
内外相通彻。
浮云消散，
放开天外心月。
虚无运转孤然，
圆明寂照，
万古无纤缺。
与道同元包象法，
物物头头俱摄。
遍应诸方，
无极太始，
混一无分别。
古今贤圣，
尽归此处休歇。
以上侯善渊作品《酹江月》共12首
