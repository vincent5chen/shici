form=词
tags=

春风一尺红云，
粉蕤金粟重重起。
天香国色，
宜教占断，
人间富贵。
最喜风流，
妆台卯酒，
欲醒还醉。
算年年岁岁，
花开依旧，
问当日、人何似。
休说花开花谢，
怕伤它、老来情味。
依稀病眼，
故应犹识，
旧家姚魏。
无语相看，
一杯独酌，
幽怀如水。
料多情、笑我苍颜白发，
向风尘底。
二毫侍侧何知，
举头一幕青天大。
归盘乐矣，
丁宁更说，
闲居粉黛。
我见沙鸥，
盖尝有问，
无言意对。
道试看自古，
忘机未了，
空无益、又遗害。
万事宜须自得，
笑衰翁、几时方会。
今朝重九，
西风杖屦，
一番轻快。
满地黄花，
清泉酌醴，
新诗嚼脍。
若东篱老子，
能来共此乐，
吾当拜。
牡丹何可无言，
广平曾有梅花赋。
蹉跎老矣，
愁多欢少，
花开人去。
黄绢飞来，
分明却见，
旧家风度。
是东皇，
唤取玉堂仙伯，
要长在、花间住。
惭愧相思千里，
也看同去年崔护。
诗盟酒伴，
吟看醉绕，
应无重数。
寂寞江亭，
青山不断，
碧云将暮。
对夕阳老树，
悠然北望，
诵天香句。
乾坤遗方台，
赋诗名字从吾起。
十分高处，
更宜着个，
含晖亭子。
无数青山，
一时为我，
飞来窗里。
渺浮天玉雪，
江流忽转，
风雨在、寒藤底。
尝试登临其上，
把闲愁、古今都洗。
长空淡淡，
无言目送，
飞鸿千里。
看取明年，
四围松菊，
一番桃李。
放篮舆杖屦，
醒来醉往，
自今朝始。
石物齐各自逍遥，
何知＊小鲲鹏大。
乾坤太华，
神相望，
两眉争黛。
元气遗形，
幽人良友，
朝看夕对。
尽共工怒触，
巨灵善擘，
众山碎、未吾害。
借问此峰谁得。
羡白眉、故家文会。
萧然文室眼明，
更比寻常宽快。
长与安排，
名香细茗，
芳醪鲜脍。
恐不时、便有打门狂客，
设元章拜。
晓来露湿仙衣，
盛开更比初开重。
春风也惜，
然薄怒，
不堪摇动。
天上人间，
我许唯有，
司花会种。
想年年京洛，
红尘紫陌，
都占断、繁华梦。
醉里依稀有语，
只清诗、可为光宠。
有香万斛，
从今准备，
公来迎送。
风雨难凭，
彩云回首，
总成无用。
唤玉壶、留取一枝春在，
作中庵供。
以上刘敏中作品《水龙吟》共6首
