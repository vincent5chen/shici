form=词
tags=

菜甲封泥，
桃英怯冻，
浅寒尚浓。
正小窗深掩，
暮云低密，
颓垣半露，
残雪玲珑。
冷逼单衣，
愁欺倦枕，
暗度一番花信风。
年光在，
但尘襟耿耿，
镜鬓匆匆。
十年旧梦无踪。
算何异、天涯随转蓬。
甚＊＊坊陌，
灯宵闲过，
沉沉烟雨，
酒兴谁同。
鸟已春声，
人犹旧感，
点检芳菲前事空。
莺花好，
更明年此际，
何处相逢。
漆点填眶，
凤梢侵鬓，
天然俊生。
记隔花瞥见，
疏星炯炯，
倚阑延伫，
止水盈盈。
端正窥帘，
瞢腾凭枕，
睥睨檀郎长是青。
销凝久，
待嫣然一顾，
密意将成。
困酣时倚银屏。
强临镜＊＊犹未醒。
忆帐中亲者，
似嫌罗密，
尊前斜注，
翻怕镫明。
醉后看承，
歌时斗弄，
几度孜孜频送情。
难忘处，
是香罗＊透，
别泪双零。
巧斗弯环，
纤凝妩媚，
明妆未收。
似江亭晓玩，
遥山拂翠，
宫帘暮卷，
新月横钩。
埽黛嫌浓，
涂＊讶浅，
能昼张郎不自由。
伤春倦，
为皱多无力，
翻作娇羞。
填来不满横秋。
料着得人间多少愁。
记鱼笺缄启，
背人偷敛，
雁钿胶并，
运指轻揉。
有喜先占，
长颦难效，
柳叶轻黄今在否。
双尖锁，
试临鸾一展，
依旧风流。
以上邵亨贞作品《沁园春》共3首
