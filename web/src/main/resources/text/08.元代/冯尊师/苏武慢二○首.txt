form=词
tags=

避世安时，
同尘处顺，
渊默至人谁识。
鹑居＊食，
藓径萝龛，
深密养廉宁极。
浮枕有定，
出入无方，
逆顺神机难测。
乐箪瓢、笑傲林泉，
未肯折腰形役。
当此际、＊几松窗，
唇歌舌弹，
渴饮玉壶春色。
一怀皓月，
两袖清风，
真个个中消息。
方外生涯，
静中意味，
不许等闲攀摘。
待迷云、吹散玉绳高洁，
自知端的。
出世登真，
须凭刚志，
决要顿开灵慧。
消尘止念，
绝爱忘忧，
恬淡自然知味。
雷震一声，
火发三田，
半夜乌飞千里。
透帘帏、铅鼎温温，
恣饮玉壶香腻。
堪下手、策凤攀鸾，
烹金间木，
游赏洞房佳瑞。
倾光吐秀，
塞海冲山，
真气遍充天地。
乘履风云，
摘骑日月，
不比寻常儿戏。
把玄珠收取，
大罗归去，
圣贤同域。
创建灵坛，
初修丹灶，
保养太和真命。
风上虎啸，
火起龙腾，
燮理要依时令。
金木交并，
斗觉天关，
旋绕涤除心径。
睹玄珠一粒、流霞闪烁，
送归金鼎。
壶中景、造化希夷，
玄机要妙，
点制魄仙魂圣。
元中体用，
旨里明真，
悟得本来真性。
还返无穷，
渐入清阳，
仙境照盈虚静。
这一轮明月，
年年蒙蔽，
豁然开莹。
大道幽深，
如何消息，
说破鬼神惊骇。
挟藏宇宙，
剖判玄元，
真乐世间无赛。
灵鹫峰前，
宝珠拈出，
明显玉般光彩。
照乾坤、上下群生，
知者寿同山海。
最至极、翠霭轻分，
琼花乱坠，
空里结成雯盖。
金身玉骨，
月帔星冠，
符合水晶天籁。
清净门庭，
圣贤风范，
千古俨然常在。
愿学人、达此希夷微理，
共游方外。
洞晓玄机，
深明丹奥，
赖与祖宗符契。
龙耕虎种，
玉液金芝，
好个道家活计。
丹灶容光，
睹个婴儿，
旋绕惊天骇地。
驭紫云、翠凤相迎，
真的上仙苗裔。
三阳首、玉药天香，
琪花宝树，
掩映瑞云佳丽。
天光潋滟，
桂影扶疏，
鲲化大鹏相继。
休谓狂言，
性理分明，
消息至人才艺。
在英豪决烈，
精诚果敢，
性情高志。
返照回光，
终焉活计，
何处可为依托。
凋零郑圃，
竹坞松溪，
林下胜游行乐。
霞友云朋，
水色山光，
幽隐烟萝岩壑。
更堂堂、气概摩天，
一点浩然廖廓。
堪爱处、蝶戏花梢，
苔生石径，
风细日高帘幕。
清虚器量，
咀嚼乾坤，
高迈市朝欢约。
疏葛宽裁，
瘦玉横拖，
笑傲东篱吟酌。
把真情欲写，
柰何尘世，
故人萧索。
饭了从容，
消闲策杖，
野望有何凭仗。
帆归远浦，
鹭立汀洲，
千树好花微放。
芳草池塘，
锦江楼阁，
隐隐云埋青嶂。
向东郊、极目天涯，
不见故人惆怅。
归去也、翠麓崎岖，
林峦掩映，
消遣晚来情况。
幽禽巧语，
弱柳摇金，
绿影小桥清响。
挥扫龙蛇，
领略风光，
陶写丹青吟唱。
这云山好景，
物外烟霞，
几人能访。
过隙年光，
如毛尘事，
暗把物情移换。
浮生扰扰，
背觉随尘，
酒色利名萦绊。
凭君看取，
历代英雄，
楚越周秦唐汉。
漫遗留、坏冢颓碑，
千古是非不断。
闻早悟、碧玉壶中，
白云堆里，
别有翠霞宫殿。
三天雅会，
五彩光攒，
朝赴紫微琼宴。
阆苑瑶池，
绛阙清都，
信任逍遥游玩。
笑愚顽苦海，
贩骨无休，
往来流转。
静室修心，
云山养道，
几个遇人传诀。
钻攒八卦，
鼎备三才，
修建道家基业。
阴与阳并，
斡转枢机，
旋走虎龙蟠结。
这天机逆顺，
学流不晓，
岂能分别。
希夷理、瑞气腾腾，
祥云霭霭，
紫雾罩笼金阙。
千神咸备，
万化全成，
方应大丹熟也。
琪树瑶花，
遍满虚无真景，
翠红相列。
观心澄晓月，
清风满目，
洞天清彻。
绝粒停厨，
餐霞饮露，
返照自然相制。
铅生五彩，
汞发三光，
方显大丹苗裔。
开启朱扉，
跃出金乌，
飞入玉蟾宫里。
把阴阳、交会神炉，
烹就浩然真体。
虚无内、紫气盘旋，
玄珠闪铄，
射透混成宗睿。
忘机修道，
隐迹求仙，
常默心无凋弊。
贪恋荣华，
误了赫赫神丹，
恣情抛弃。
有人人识道，
专精谨守，
决然超彼。
堪叹群情，
迷津宛转，
飘荡甚时休歇。
争头竞角，
抵死漫生，
一向恋家贪业。
利锁名缰，
欲浪恩山，
酒市花衢颠蹶。
骋喽＊似蚁循环，
不念鬓华如雪。
谁肯向、大朴林中，
无为乡里，
闲伴老聃庄列。
珠获象罔，
梦断华胥，
高枕洞天日月。
三界廓然，
八表冲虚，
湛湛灵光通彻。
这逍遥劫外，
妙哉真乐，
世间难说。
冒雪冲霜，
迎风沐雨，
得遇至人开悟。
通微入妙，
起死回生，
可谓炼丹规矩。
离坎相交，
反覆阴阳，
须藉木龙金虎。
把乾坤鼎器，
五行罗列，
煅圭成土。
玄妙处、种就黄芽，
烧成丹药，
此理向谁分诉。
玻璃凤孕，
碧玉龙珠，
飞出瑞云深处。
制电摇空，
唬得三尸奔走，
六贼逃去。
显仙胎飞舞，
五云缭绕，
乐声齐举。
梦断槐宫，
倚天长啸，
勘破物情今古。
担＊映雪，
射虎诛龙，
曾把少年身误。
金谷繁华，
汉苑秦宫，
空有落花飞絮。
叹浮生、终日茫茫，
谁肯死前回顾。
争似我、玉尘清谈，
金徽雅弄，
高卧洞天门户。
逍遥畎畎，
肆任情怀，
闲伴蓼汀鸥鹭。
收拾生涯，
紫蟹黄柑，
江上一蓑烟雨。
醉归来、依旧芦花深处，
月明幽浦。
日月高奔，
金波满泛，
七返九还延祚。
真精应物，
大道潜身，
恍惚妙通玄路。
直待阳生，
造化神丹，
龙虎紫霄天府。
这瑶函、宝篆天机，
须仗至人开悟。
长生道、固蒂深根，
仙家活计，
烹炼汞铅为务。
炉
