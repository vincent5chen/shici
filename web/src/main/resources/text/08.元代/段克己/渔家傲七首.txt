form=词
tags=

不是花开常殢酒。
只愁花尽春将暮。
把酒酬春无好问。
春且住。
尊前听我歌金缕。
醉眼看花如隔雾。
明朝酒醒那堪觑。
早是闲愁无着处。
云不去。
黄昏更下廉纤雨。
春去春来谁作主。
怨他昨夜江头雨。
把酒问春春不语。
头懒举，
乱红飞过秋千去。
芳草澹烟江上路。
鹧鸪声里斜阳暮。
风外榆钱无意绪。
空自舞。
如何买得青春住。
灯火萧条春日暮。
荒山月上闻村鼓。
羁客闲愁知几许。
千万绪。
人间没个安排处。
醉袖翩翩随所寓。
冷然便以风为驭。
指点虚无云外路。
留不住。
东将入海随烟雾。
断送春光惟是酒。
玉杯重捧纤纤手。
檀板轻扈歌欲就。
眉黛皱。
翠鬟暗点金钗溜。
自笑而今成老丑。
莺花依旧情未旧。
杨柳自从春去后。
谁抬举。
腰肢新也如人瘦。
龙尾沟边飞柳絮。
虎头山下花无数。
花底醉眠留杖履。
花上露。
随风散漫飘香雾。
老去逢春能几度。
不妨且作风光主。
明日不知风共雨。
回首处。
夕阳又下西山去。
诗句一春浑漫与。
纷纷红紫俱尘土。
楼外垂杨千万缕。
风荡絮。
栏杆倚遍空无语。
毕竟春发何处所。
树头树底无寻处。
惟有闲愁将不去。
依旧住。
伴人直到黄昏后。
一片花飞春已暮。
那堪万点红雨。
白发送春情最苦。
愁几许。
满川烟草和风絮。
常记解鞍沽酒处。
而今绿暗旗亭路。
怪底春归留不住。
莺作双。
朝来引过西园去。
以上段克己作品《渔家傲》共7首
