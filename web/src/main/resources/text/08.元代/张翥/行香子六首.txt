form=词
tags=

传癖诗逋。
野逸山＊。
是幽人、平日称呼。
过如饭袋，
胜似钱愚。
尽我为牛，
人如虎，
子非鱼。
石铫风炉。
雪碗冰壶。
有清茶、可润肠枯。
生涯何许，
机事全疏。
但伴牢愁，
盘礴赢，
鼓咙胡。
佛寺云边。
茅舍山前。
树阴中、酒旆低悬。
峰峦空翠，
溪水清涟。
只欠梅花，
欠沙鸟，
欠渔船。
无限风烟。
景趣天然。
最宜他、隐者盘旋。
何人村墅。
若个林泉。
恰似＊湖，
似枋口，
似斜川。
酒量无多。
不饮从他。
看黄垆、似隔山河。
渊明自止，
醉尉谁呵。
也莫豪吟，
莫狂舞，
莫高歌。
鸥外风波。
蜗角干戈。
算百年、一梦南柯。
阅人传舍，
随处行窝。
便富熏天，
气盖世，
待如何。
扰扰阎浮。
清浊同流。
费精神、补喜填忧。
岁云暮矣，
卿可归休。
有板支颐，
书遮眼，
被蒙头。
蝼蚁王侯。
华屋山丘。
待他时、老去优游。
筑间茅屋，
买个黄牛。
种芋成区，
瓜作圃，
稻盈畴。
水远天低。
雪意垂垂。
火炉头、煨芋燃萁。
蒲团稳坐，
纸帐低围。
且放些慵，
补些拙，
学些痴。
休惹群儿。
唱起铜＊。
笑山翁、醉倒如泥。
谁分蜾嬴，
莫近鸱夷。
把独醒人，
沉醉者，
两忘机。
谢董糟丘。
罢醉乡侯。
更开除、从事青州。
长瓶尽卧，
大白休浮。
本欲成欢，
翻引病，
不销愁。
今日空喉。
明日扶头。
甚窦中、瓮下堪羞。
客应＊断，
妇不须谋。
指水为言，
山作誓，
有盟鸥。
以上张翥作品《行香子》共6首
