form=词
tags=

不爱娇奢。
不喜繁华。
身穿着、百衲袈裟。
行中乞化，
坐演三车。
却怕人知，
怕人问，
怕人夸。
雪竹交加。
玉树槎牙。
一枝开、五叶梅花。
东村檀越，
西市恩家。
但去时斋，
闲时讲，
坐时茶。
大槿篱笆。
雪屋梅花。
香馥馥、疏影横斜。
久辞＊＊，
识破浮华。
有云门饼，
金牛饭，
赵州茶。
验尽龙蛇。
凡圣交加。
喜清贫、不管骄奢。
孤窗独坐，
目断天涯。
闲伴清风，
伴明月，
伴烟霞。
顿脱尘羁。
深处幽栖。
兀腾腾、绝处忘机。
绳床石枕，
竹榻柴扉。
却也无忧，
也无喜，
也无非。
淡饭黄齑。
寂寞相宜。
类孤云、野鹤无疑。
策筇峰顶，
岩洞闲嬉。
但看青山，
看绿水，
看云飞。
水竹之居。
吾爱吾庐。
石粼粼、乱砌阶除。
轩窗随意，
小巧规模。
却也清幽，
也潇洒，
也安舒。
懒散无拘。
此等如何。
倚阑干、临水观鱼。
风花雪月，
赢得工夫。
好炷些香，
图些画，
读些书。
首，
注引笔记，
不知是何笔记。
前两首又见沈雄古今词话卷下。
据元彭致中鸣鹤余音卷六，
载前两首，
并未注名氏。
四序无穷。
万物皆同。
守空门、佛祖家风。
香烟袅白，
烛影摇红。
对翠梧桐，
金菡萏，
玉芙蓉。
潦倒山翁。
少小顽童。
天性而、一样疏慵。
偶来尘世，
忘却山中。
有一枝梅，
千竿竹，
万年松。
松嫩堪餐。
竹密须删。
息尘缘、何事相干。
心超物外，
身处人间。
有十分清，
十分淡，
十分闲。
学道非难。
守道多艰。
结跏趺、坐断尘寰。
若空僧舍，
寂寞禅关。
对几层云，
几层水，
几层山。
无物思量。
万虑皆忘。
坐两班、大众禅床。
粗衣遮体，
粝饭充肠。
有一函经，
一佛像，
一炉香。
功课寻常。
道行非狂。
爱山中、白昼偏长。
翠苔岩洞，
绿竹山房。
有一天风，
一天月，
一天凉。
玉殿琼楼。
金锁银钩。
总不如、岩谷清幽。
蒲团纸帐，
瓦钵磁瓯。
却不知春，
不知夏，
不知秋。
万事俱休。
名利都勾。
翼攀缘、永绝追求。
奚山作伴，
云月为俦。
但乐清闲，
乐自在，
乐优游。
欲出樊笼。
须契真宗。
善知识、千载难逢。
宏施捧喝，
击碎虚空。
却有钳锤，
有炉鞲，
有机锋。
坐对孤峰。
啸月吟风，
握龙泉、坐镇寰中。
野犴绝迹，
狐兔潜踪。
却善调狮，
善伏虎，
善降龙。
以上明本作品《行香子》共9首
