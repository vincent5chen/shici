form=词
tags=

半生人海风波，
谤书盈箧从文致。
归来结构，
且图＊伏，
敢求华丽。
朝暮娱人，
水声山色，
柳阴花气。
笑彤闱紫闼，
浮沉十载，
更几载、成何事。
好是西成咫尺，
秫田风、已飘香味。
安排小瓮，
从今人怕，
邻翁酒贵。
更筑诗坛，
陪君游刃，
周旋余地。
但有人来问，
金銮旧话，
便昏昏醉。
此身就健宜闲，
莫教七十才休致。
招谗贾怨，
声名＊赫，
文章雄丽。
三纪红尘，
一簪华发，
消磨豪气。
有清泉白石，
实闻吾语，
吾衰矣、毋多事。
世故真如嚼蜡，
数年来、已知无味。
寻常有句，
人为宰相，
闲方是贵。
洹水秋清，
无边风月，
无穷天地。
看奋髯箕踞，
苍苔浊酒，
为青山醉。
洹堂半月三来，
小庭日见添佳致。
苍稂疏瘦，
黄葵高洁，
玉簪清丽。
林影波光，
新晴景物，
嫩凉天气。
对溪山如此，
田园归去，
除诗酒、浑无事。
烂漫乡邻鸡黍，
比当年、鼎烹加味。
古今都说，
浮云春梦，
功名富贵。
何事迷途，
直临老境，
才寻平地。
把尘寰休问，
菊花行绽，
请重来醉。
几年三到三台，
往年不似今年好。
故人云集，
远山屏列，
蔚蓝清晓。
赵舞燕歌，
一时奇绝，
百壶倾倒。
对山川如昔，
风烟不减，
但人比、当时老。
放眼秋容无际，
碧澄澄、雁天霜早。
曹瞒事业，
悠悠斜日，
茫茫衰草。
为问漳流，
古来豪杰，
浪淘多少。
有建安遗瓦，
张吾笔阵，
把奸雄扫。
结楼高倚晴空，
人间何限思亲处。
白云谁遣，
等闲出岫，
悠悠来去。
本是无心，
宁知下土，
有人延伫。
怅芒烟衰草，
九原难作，
空目断、丘陵树。
见说大鹏变化，
趁扶摇、又抟云路。
朱帘画栋，
关山绵邈，
梦魂良苦。
两字行藏，
百年忠孝，
致君荣祖。
待更驱屏翳，
溥为霖雨，
继商家傅。
可翁点检形骸，
关心六事今犹可。
摩挲老眼，
残编细读，
小窗危坐。
信手挥毫，
云烟撩乱，
波涛掀簸。
笑蹒跚病足，
登山不武，
尚能踏、苔痕破。
便腹还堪容酒，
齿牙攻、脯肴蔬果。
歌声到耳，
宫商少误，
肯教轻过。
馋口如门，
丁宁告戒，
欲须坚锁。
怕麴生徒众，
群然趋入，
困风流我。
历观今古名臣，
求如公者人能几。
平生勋业，
行其无事，
一诚而已。
方信名言，
臣门如市，
臣心如水。
正乾坤清晏，
飘然高蹈，
非明哲、安能此。
太古岁寒松柏，
尽春风、闹开桃李。
傅岩霖雨，
苏门风月，
无非天理。
莫讶求闲，
从来老眼，
阅人多矣。
待他年，
凤诏九重重下，
为苍生起。
四邻禾稼如云，
方惊数日甘霖好。
吾皇有德，
老天能事，
非因人祷。
一夜风雷，
玄云撩乱，
银河倾倒。
问田间消息，
年年气象，
更催得、秋成早。
压尽东华尘土，
湛冰壶、九重清晓。
晴光渐放，
瀛洲波定，
御沟声小。
绿野春回，
黄扉昼静，
篆烟萦绕。
愿鱼羹有饭，
避贤归去，
向山林老。
五云飞出蓬莱，
天香散满人间世。
龙翔凤翥，
千龄一遇，
明良庆会。
节＊重来，
士民腾喜，
山川增气。
想四方地远，
九重心切，
都要见、闾阎事。
寤寐天颜咫尺，
袅秋风、一鞭归骑。
昔年勋业，
乌台倚重，
紫垣虚位。
自顾疏庸，
资身无策，
敢论经费。
但儒酸不改，
作咸充赋，
助和羹味。
一生白浪红尘，
得归才见乾坤阔。
三升无分，
如何料理，
文园消渴。
衰病禁持，
不教杖履，
经丘寻壑。
记平生怀抱，
曾逢恶处，
都不似、今年恶。
见说圭塘如旧，
赖山英、好看猿鹤。
梦中斗室，
蠹残图史，
尘凝＊杓。
蟾桂香多，
莫将长笛，
等闲吹落。
问嫦娥，
我辈何时还又，
享清平乐。
一亭飞出层霄，
昔人似为登高办。
双眸千里，
茫茫宇宙，
滔滔江汉。
一片秋光，
青山红树，
断云斜雁。
想人生尘世，
难逢开口，
但酬节、何多汉。
细数年年今日，
误清欢、半因羁宦。
迩来心事，
无惭猿鹤，
更齐鹏＊。
华发新添，
黄花任笑，
乌纱频岸。
且一尊倾倒，
不须醉后，
把茱萸看。
浊波浩浩东倾，
今来古往无终极。
经天互地，
滔滔流出，
昆仑东北。
神浪狂飙，
奔腾触裂，
轰雷沃日。
看中原形胜，
千年王气，
雄壮势、隆今昔。
鼓＊茫茫万里，
棹歌声、响凝空碧。
壮游汗漫，
山川系邈，
飘飘吟迹。
我欲乘槎，
直穷银汉，
问津深入。
唤君平一笑，
谁夸汉客，
取支机石。
以上许有壬作品《水龙吟》共12首
