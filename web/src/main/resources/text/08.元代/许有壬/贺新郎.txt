form=词
tags=

陈迹空凫渚。
怅繁华、等闲一梦，
便成今古。
佩玉鸣銮人如画，
何处为云为雨。
只明月、还生春浦。
帝子当时无穷欲，
奈浮云、回首浑非故。
天有意，
肯轻许。
江湖襟带雄吴楚。
更翩翩、三王文采，
丽章骈句。
一旦飞来韩家笔，
才见龙翔凤舞。
漫千载、怀人延伫。
豪杰纷纷今谁在，
笑世间、华屋争寒暑。
瀛海远，
去无侣。

