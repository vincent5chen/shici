form=词
tags=

缑山老仙，
翳凤骖鸾，
游戏尘寰。
向五云深处，
颉颃霞佩，
三槐影里，
突兀云冠。
坐听玉笙，
闲披宝笈，
寄傲壶中日月闲。
人都道，
饮金茎秋露，
风骨非凡。
方瞳雪颔童颜。
更清嚼梅花满肺肝。
对银烛光中，
霞杯麟脯，
彩衣膝下，
玉树芝兰。
五老曾图，
九龄初启，
方寸心藏天地宽。
从今去，
记年年此酒，
长对南山。
混沌凿开，
天险巍巍，
东岩峻兮。
是云髓凝成，
半空高矗，
天风吹裂，
一线中开。
妙出神功，
高擎仙界，
鸟道疑当太白西。
凭高处，
见云嘘岩腹，
鼓舞风雷。
落花香染桃鞋。
快阔步青云志壮哉。
便万里孤骞，
超人间世，
一枝高折，
作月中梯。
笔蘸天河，
手扪象纬，
笑傲风云入壮题。
摩苍壁，
扫龙蛇醉墨，
翔舞徘徊。
阆风老仙，
颉佩飞霞，
翳凤骑麟。
况眼窄乾坤，
气凌河渭，
胸吞渠禄，
笔洒烟雪。
某水某丘，
我觞我咏，
物外何曾着一尘。
萧闲处，
狎沙鸥半席，
更许谁分。
图开家庆团栾。
要说甚、垂弧岳降神。
看延桂堂前，
斑衣采采，
茁兰阶下，
玉树森森。
绀发长新，
丹芝未老，
笑傲壶天不尽春。
东山好，
恐未容高卧，
又起经纶。
说与黄花，
九日今朝，
同谁举觞。
笑指点行囊，
虽然羞涩，
＊来闹市，
怎忍荒凉。
螯压橙香，
酒浮萸紫，
醉脱乌纱鬓欲霜。
孤云外，
是吾庐三径，
归兴偏长。
催人苒苒年光。
问役役、浮生着甚忙。
自东篱人去，
总成陈迹，
龙山饮散，
几度斜阳。
人物雕零。
乾坤空阔，
世事浮沉醉梦场。
登高处，
倚西风长啸，
任我疏狂。
娲皇补天，
遗石两拳，
几千仞兮。
定苍龙擘峡，
罅和天坼，
浮屠卓锡，
庐倚云开。
世窄三千，
天高尺五，
日月低躔东复西。
人间世，
听晨昏钟鼓，
撼半空雷。
登临纱帽＊鞋。
豁云梦、胸襟一快哉。
想醉倚高寒，
飞仙可挟，
清游纪胜，
俗子难梯。
把酒乾坤，
笑谭今古，
崖藓摩挲认旧题。
九关近，
便骖鸾高举，
云气徘徊。
笑此山人，
抛却白云，
又来玉京。
忆太华黄河，
曾观钜丽，
轻衫短帽，
只恁飘零。
鸥鹭洲边，
杉萝溪上，
尽可渔樵混姓名。
瓶无粟，
有西山芝熟，
南涧芹生。
底须役役劳形。
但方寸宽闲百念轻。
况末路逢人，
眼应多白，
东风吹我，
鬓已难青。
酒浪翻杯，
剑霜闪袖，
磊块频浇未肯平。
何妨去，
借相牛经读，
料理归耕。
以上周权作品《沁园春》共6首
