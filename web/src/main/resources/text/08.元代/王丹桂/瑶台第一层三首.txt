form=词
tags=

时令相催。
又还是，
元宵报春回。
桂轮新满，
金莲乍坼，
不待栽培。
六街三市遍，
列鳌山、辉映楼台。
竞追陪，
簇香车宝马，
驰骋多才。
吾侪。
情忘企慕，
绛宫深处保仙胎。
觉花芬馥，
慧光明灿，
别是欢谐。
玉浆琼液泛，
结刀圭、不让樽＊。
恣开怀。
任鸾迎凤引，
游宴蓬莱。
岁运推迁。
时正遇，
十月小春天。
老人生灿，
玉绳低纵，
云汉高悬。
晓来佳气聚，
庆谪仙、初驻云骈。
应良缘，
渐重敷素艳，
复阐金莲。
飘然。
尘情一荡，
志归清静禀根原。
鼎鉴烹炼，
河车搬运，
丹满三田。
洞房辉焕处，
会虎龙、婴姹团圆。
表长年。
傲龟龄鹤算，
永劫绵绵。
阴极阳升。
当律应，
黄钟正严凝。
昔年此际，
素云容裔，
瑞气清英。
玉衡潜运转，
显弧南、一曜增明。
降仙卿，
渐风晴阆苍，
月冷蓬瀛。
峥嵘。
天才富赡，
早年名遂与功成。
顺天合道，
退身养浩，
同辈吞声。
客中开小宴，
会朋俦、交错霞觥。
醉还醒。
表冰姿玉骨，
寿占椿龄。
以上王丹桂作品《瑶台第一层》共3首
