form=未知
tags=

黄粱梦断。
把眼底浮华，
须当猛省，
凡笼跳出，
物外有何萦绊。
镇相随、霞友云朋，
任到处、风邻月伴。
逍遥客，
无拘管。
游绿水，
玩青山，
疏散。
这些儿快乐，
千金不换。
任人争名夺利权。
且俺咱，
觅个左转。
处箪、瓢活计，
占断人间慵懒。
乐终朝、一枕高眠，
放四大、长舒短展。
红尘内，
君试看。
算谁似我清闲。
堪羡。
向闲中，
别有拿云手段。

