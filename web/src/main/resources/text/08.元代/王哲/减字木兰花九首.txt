form=词
tags=

长居海畔。
非帛衣身应不暖。
海畔长居。
漫燠凡躯性自如。
於公愿管。
转化多人为首赞。
愿管公於。
养就仙胎得展舒。
凡躯四假。
便做长年终不藉。
水葬鱼收。
教你人咱业骨骰。
这回去也。
一颗明珠无有价。
正是真修。
稳驾逍遥得岸舟。
凉淘要结。
妙手轻团才如握雪。
要结凉淘。
琼药纷纷入宝槽。
挨刀细切。
碗内银筋挑玉屑。
细切挨刀。
又分随余采碧桃。
七年风害。
悟彻心经无碍。
信任西东。
南北休分上下同。
龙华三会。
默识逍遥观自在。
要见真空。
元始虚无是祖宗。
青山绿水。
自与今朝长是醉。
绿水青山。
得道之人本要闲。
清风明月。
占得逍遥无可说。
明月清风。
共是三人我便同。
神清气爽。
乐处清闲堪一唱。
气爽神清。
鼓出从来自己声。
清神爽气。
长就黄芽缘溉济。
爽气清神。
认得前程这个真。
时当五九。
道用谪仙三盏酒。
采仗风流。
为示农耕击土牛。
东君德厚。
放尽山梅并岸柳。
得得真修。
一颗明珠出玉楼。
小名十八。
读至孝经章句匝。
为庆清朝。
爱向樽前舞六么。
呼卢总会。
六只骰儿三没赛。
傻得唯新。
刮鼓丛中第一人。
心低大小。
细细搜寻玄里妙。
大小心低。
酉上为东卯作西。
心高火出。
走了三田饧与蜜。
火出心高。
转毂轮回又一遭。
以上王哲作品《减字木兰花》共9首
