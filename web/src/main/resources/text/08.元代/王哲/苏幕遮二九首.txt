form=词
tags=

此神龟，
深谢放。
厚德深恩，
杳杳冥冥广。
毛宝当时还岸赏。
答报於公，
别有明明相。
戏金莲，
通揖让。
千载遐龄，
就寿增嘉况。
返顾精神添莹朗。
一气烦公，
送到云霞上。
道无言，
禅没说。
两道白光，
唯许红霞设。
真玉山头常摆拽。
泼滟滟兮，
返照灵峰雪。
愈玲珑，
元皎洁。
射透晴空，
莹莹神光别。
到此玄玄妙彻。
一朵金花，
里面金丹结。
弟兄懑，
事下手。
与世相逢，
日日长钤口。
休论汞铅并卯酉。
开阐绛宫，
自在逍遥走。
二仪真，
三耀秀。
我欲亲传，
未肯相成就。
直待同流观得透。
款款停腾，
敢把天机漏。
个人人，
二旬八。
勿肯回头，
性命成搜刷。
扑入沉沦常坠压。
镜子前来，
著甚言谈答。
是神仙，
何不察。
劈破凡心，
认取佛菩萨。
一颗明珠频擦抹。
七宝宫中，
垒起真金塔。
个人人，
常守铺。
瓮里合头，
铁索缠缚住。
怎识从来光耀处。
元是神仙，
何不开心悟。
觅清凉，
搜稳步。
若要飘蓬，
除是风狂做。
也肯依凭云水去。
占得清闲，
走入逍遥路。
会传杯，
经每醉。
能吃残馀，
得饱长长睡。
眼里清闲祥又瑞。
时复观瞻，
白黑黄红翠。
出虚空，
无堕坠。
琼蕊玲珑，
显现真嘉致。
＊＊灵神来望视。
移入金盘，
天上夸奇异。
教门人听我告。
清弟稠津，
吃了成虚耗。
五谷滓余难化造。
恰是隈＊，
惹甚闲烦恼。
会修行，
知颠倒。
别有一般，
滋味天然好。
神水华池通正道。
灌溉丹田，
指日归蓬岛。
醴泉人，
都作善。
急急光阴，
似水还如箭。
荣贵虚劳休自羡。
四假凡躯，
恰似蚕身缘。
各缚缠，
夸做茧。
裹了真灵，
真待锅儿煎。
这个王三行方便。
不信之时，
不见害风面。
柳条柔，
麻线细。
妙手玄功，
密织牢缠系。
合格身儿都捏腻。
堪与王风，
背上成家计。
水云游，
灵性慧。
应用衣餐，
里面深根蒂。
脱下凡躯猜得谜。
了了超升，
全是伊相济。
莫端身，
休打坐。
摆髓摇筋，
嘘咽稠粘唾。
外用修持无应和。
赢得劳神，
枉了空摧挫。
要行行，
如卧卧。
只把心头，
一点须猜破。
返照回光亲看过。
五色霞光，
覆焘珠明颗。
莫行功，
休打坐。
如要修持，
先把心猿锁。
黑气收归无漏破。
慢慢升腾，
保养灵真么。
姹娘嬉，
婴子卧。
搬上中田，
总向明堂过。
折得白莲花一朵。
携去虚空，
放出珍珠颗。
女休猜，
儿莫识。
情欲偷精，
盗髓＊筋力。
奉劝回头寻歇息。
认取身中，
三个真端直。
姹娘亲，
婴子得。
专委黄婆，
鞠养成渊默。
畅饮刀圭通十极。
四句同归，
随步云霞陟。
认得之，
时休送。
碧宕深洞。
玛瑙耀光希。
龙蟠虎绕玫花垂。
西江水上，
来往见鸟飞。
直待青童交位。
恁时休去，
顶戴翠华冠。
浑身锦绣那人谩。
方知此处，
有个永相随。
善看经，
能礼忏。
金面胭脂，
正好频频蘸。
转转殷红红不淡。
色里全真，
真里成清湛。
仗铅刀，
擎汞錾。
劈暗凿昏，
并出银霞艳。
万道霞光攒一点。
般若波罗，
得得无增减。
善修文，
能应举。
九转金丹，
何不搜寻取。
若肯回头时暂觑。
两足轻狂，
走入云霞步。
按三光，
随师父。
别有一条，
稳稳长生路。
自在逍遥开玉户。
好与王风，
指日同归去。
少烦人，
稀赴会。
我自无恩，
莫把他人怪。
廉俭温良身自在。
莫追陪，
免得常躯债。
有钱时，
人见爱。
及至无钱，
亲也全疏待。
且见世情如此态。
察尽人心，
暗想除非外。
省其身，
钤其口。
赢得清闲，
自在逍遥走。
随分为生应永久。
不义之财，
且缩拿云手。
少追陪，
微饮酒。
节色搜身，
新认元初秀。
认正三光兼孝友。
不祝神祗，
也得长春寿。
叹人身，
如草露。
却被晨晖，
转还归土。
百载光阴难得住。
只恋尘寰，
甘受辛中苦。
告诸公听我语。
跳出凡笼，
好觅长生路。
早早回头仍返顾。
七宝山头，
作个云霞侣。
王台峰，
三耀刹。
八识俱明，
四象灵光匝。
罗汉回头看菩萨。
佛果圆成，
这里无言答。
证虚无，
腾可恰。
清净全扶，
澄湛尤相洽。
休衮神珠分等甲。
彩色传辉，
再现黄金塔。
问真修，
听我断。
莫著凡躯，
物物频思算。
打破般般常内看。
坐卧行住，
须作骷髅观。
渐令成，
常谨按。
八亩琼田、别有新条段。
性上分明堪正玩。
量得无差，
便到清凉岸。
性为真，
身是假。
认取圆成，
可可频占惹。
自是康强惺复洒。
静里搜闲，
急刀投婴姹。
说良因，
谈道话。
开廓灵明，
拯出根源也。
一颗神珠无有价。
衮上瑶台，
永永长游冶。
兄弟懑，
安脚手。
擘破微尘，
跳出三山口。
月出东方日入酉。
耀明星，
三个相随走。
气传清，
神运秀。
两脉通和，
真行真功就。
冲上晴空光猛透。
方显无为，
始见归无漏。
训人人，
休碌碌。
□□搜寻，
密妙长修福。
慧慧明灯参性烛。
谨谨营躯，
食食牟平禄。
拜风风，
为叔叔。
两两侄贤，
莫恋余相逐。
切切依从新格曲。
了了唐琳，
达达真谭玉。
要修行，
须发愤。
除了忧愁，
破尽情怀闷。
□仗慧刀挥五蕴。
劈开双关，
稳稳成三分。
没商量，
休厮问。
只把前篇，
日日频搬运。
好向家中搜土粪。
拨见明珠，
携入清凉郡。

