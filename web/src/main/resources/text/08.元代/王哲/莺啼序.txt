form=未知
tags=

莺啼序时绕红树。
应当做主。
骋嘤嘤、莹莹声音，
弄晴调舌秤羽。
潜身在、朱林茂处。
愈绵变百般言语。
喜新铅、新汞俱齐，
叫归宗祖。
唤觉呼惺，
顿晓本元初，
天然规矩。
定分他、甲乙庚辛，
九宫八卦门户。
驱四象、通推七返，
用千朝、练成文武。
这金丹，
由此三年，
渐令堪睹。
婴儿跨虎。
姹女骑龙，
白云招翠雾。
各各擎、钢刀慧剑，
接刃交锋，
隐密藏机，
两家无惧。
乌龟赤凤，
前来降伏，
和合罢战休兵戍。
被灵童、结构同相聚。
从兹慢慢，
搜寻宝贝完全，
要见便教知数。
明珠万颗，
吐出神光，
倒颠笼罩住。
并一条、银霞袅袅，
撞透清霄，
晃耀晴空，
偏开琼路。
中间独现，
真妙真玄，
星冠月帔端严具。
把双眸、高举频回顾。
观瞻了了清清，
湛湛澄澄，
害风得遇。

