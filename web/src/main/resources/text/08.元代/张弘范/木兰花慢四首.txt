form=词
tags=

功名归堕甑，
便拂袖，
不须惊。
且书剑蹉跎，
林泉笑傲，
诗酒飘零。
人间事、良可笑，
似长风、云影弄阴晴。
莫泣穷途老泪，
休怜儿女新亭。
浩歌一曲饭牛声。
天际暮烟冥。
正百二河山，
一时冠带，
老却升平。
英雄亦应无用，
拟风尘、万里奋鹏程。
谁忆青春富贵，
为怜四海苍生。
混鱼龙人海，
快一夕，
起鲲鹏。
驾万里长风，
高掀北海，
直入南溟。
生平许身报国，
等人闲、生死一毫轻。
落日旌旗万马，
秋风鼓角连营。
炎方灰冷已如冰。
余烬淡孤星。
爱铜柱新功，
玉兰奇节，
特请高缨。
胸中凛然冰雪，
任蛮烟瘴雾不须惊。
整顿乾坤事了，
归来虎拜龙庭。
乾坤秋更老，
听鼓角，
壮边声。
纵马蹙重山，
舟横沧海，
戮虎诛鲸。
笑入蛮烟瘴雾，
看旌麾、一举要澄清。
仰报九重圣德，
俯怜四海苍生。
一尊别后短长亭。
寒日促行程。
甚翠袖停杯，
红裙住舞，
有语君听。
鹏翼岂从高举，
卷天南地北日升平。
记取归来时候，
海棠风里相迎。
忆谯都风物，
飞一梦，
过千年。
羡百里溪程，
两行堤柳，
数万人烟。
伤心旧家遗迹，
谩斜阳、流水接长天。
冷落故祠香火，
白云泪眼潸然。
行藏好向故人传。
椽笔舞蛮笺。
总纠纠貔貅，
秋风江上，
高卧南边。
功名笑谈尊俎，
问锦江、何必上楼船。
他日武津关下，
春风骄马金鞭。
以上张弘范作品《木兰花慢》共4首
