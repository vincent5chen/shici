form=词
tags=

高眠窗北。
偃卧喧雷息。
依约关山归路忆。
梦绕池塘春碧。
功名负我青春。
匆匆日月奔轮。
且把琴书归去，
山林道发儒巾。
关河南北。
有雁无消息。
落日楼头人正忆。
啼鸟一声山碧。
莺莺燕燕争春。
红尘马足车轮。
惟有新丰豪客，
东风老泪沾巾。
穷冬冷落。
客思添萧索。
浊酒沽来须强酌。
要把闲愁推却。
时间荣辱何惊。
胸中气象休更。
且匣风云长剑，
天容两鬓青青。
天南地北。
何日兵尘息。
四海升平归老忆。
凤远岐山空碧。
衣冠滚滚争春。
谁能卧辙攀轮。
一剑风云未遂，
几回怒发卫巾。
以上张弘范作品《清平乐》共4首
