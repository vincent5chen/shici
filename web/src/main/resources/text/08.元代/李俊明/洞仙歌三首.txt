form=词
tags=

百年富贵，
一觉邯郸梦。
识破中流退应勇。
纵生前身後，
得个虚名，
褒贬处、一字由他南董。
故园归去好，
还肯同归，
大厦如今有梁栋。
对青天咫尺，
列宿森然，
君莫怪，
不见少微星动。
且拂袖、林泉作诗人，
尽明月清风，
笑人嘲弄。
陇头潇洒，
孤负寻芳眼。
浪蕊浮花问名懒。
纵看看驿使，
带得春来，
只恐怕、绿叶成阴子满。
暗香无恙否，
月落参横，
惆怅罗浮梦魂短。
赖故人情重，
不减西湖，
花上月，
分我黄昏一半。
更选甚、南枝与北枝，
是一种春风，
待争寒暖。
秋光海底，
涌出银盘烂。
只怕微云淡河汉。
料娥应笑，
醉舞仙人，
今夜里、空凭尊前撩乱。
寻常三五夜，
也有团圆，
争柰人心未能满。
记当初破镜，
飞上天时，
双照影，
留得人间一半。
待仗他、玉斧再修成，
问明月明年，
共谁同看。
以上李俊明作品《洞仙歌》共3首
