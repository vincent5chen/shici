form=词
tags=

蔷薇露，
荷叶雨，
菊花霜冷香庭户。
梅梢月斜人影孤，
恨薄情四时辜负。
人初静，
月正明。
纱窗外玉梅斜映。
梅花笑人偏弄影，
月沉时一般孤零。
实心儿待，
休做谎话儿猜。
不信道为伊曾害。
害时节有谁曾见来？
瞒不过主腰胸带。
夕阳下，
酒旆闲。
两三航未曾着岸。
落花水香茅舍晚，
断桥头卖鱼人散。
心间事，
说与他。
动不动早言两罢。
罢字儿碜可可你道是耍，
我心里怕那不怕？
因他害，
染病疾，
相识每劝咱是好意。
相识若知咱就里，
和相识也一般憔悴。
以上马致远作品《落梅风》共6首
