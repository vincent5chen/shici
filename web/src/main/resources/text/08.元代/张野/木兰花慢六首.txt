form=词
tags=

爱吴山佳处，
凝望际，
眼增明。
正帘卷江涛，
屏开罨画，
境接蓬瀛。
中朝相君宽厚，
领太平、歌吹宴簪缨。
巧啭雏莺锦字，
哀弹小雁银筝。
人生乐事古难并。
清兴卷沧溟。
恨老矣刘郎，
病馀司马，
慵举瑶觥。
登临不留一语，
怕风烟、笑我太无情。
收拾新诗未了，
钱塘落日潮生。
恨无情画舸，
载离思，
各西东。
正佳节惊心，
故人回首，
应念匆匆。
殷勤彩丝系臂，
问如何、不系片帆风。
醉里阳关历历，
望中烟树蒙蒙。
驿亭榴火照尘容。
依约舞裙红。
纵旋采香蒲，
自斟芳酒，
酒薄愁浓。
功名事，
浑几许，
甚半生、长在别离中。
不似东来潮信，
日斜还过吴淞。
算青云人物，
名已着，
绣衣时。
见湖海襟期，
诗书气味，
鸾鹤丰姿。
十年五居廉省，
便衣官、拜相复何疑。
早岁曾同几砚，
至今亲若埙＊。
相逢未久遽相辞。
忍写饯行诗。
早隐隐征帆，
湖光潋滟，
山翠参差。
雄藩笑谈余事，
倘兰舟、开宴举金卮。
寄语桥边鸥鹭，
刘郎尘鬓如丝。
羡春风五马，
恨无计，
驻征鞍。
想胶漆真情，
云烟高兴，
诗酒清欢。
当时与君年少，
到而今、双鬓总成斑。
几度批风抹月，
几番临水登山。
驿途吟袖尚轻寒。
珍重且加餐。
怕到郡之时，
民须加爱，
事要从宽。
风流赏音人去，
纵朱弦、有曲为谁弹。
明日倚楼凝望，
雁回早寄平安。
羡秋空一鹗，
便得意，
脱尘鞲。
有道义高情，
经纶大手，
每事优游。
中朝共推雅望，
问如何、不肯少迟留。
莲幕三年帝里，
白云几梦扬州。
威名久矣播吴头。
地上看钱流。
喜鞭算之余，
琼花未老，
萱草忘忧。
依依送君南去，
笑竿头、戏技几时收。
寄语西楼双鹤，
春风来迓吾舟。
正一阳道长，
见佳气，
拥青骢。
是桐树生孙，
桂枝结子，
喜庆重重。
东床几多痴福，
算平生、乃祖积阴功。
敢望成吾宅相，
但休坠汝家风。
今朝何必问穷通。
满引紫金钟。
看掌上擎来，
玉明五岳，
漆点双瞳。
他年与君归老，
向＊山、南北水西东。
不怕斜阳醉倒，
有人扶两衰翁。
以上张野作品《木兰花慢》共6首
