form=未知
tags=

梦游仙。
分明曾过九重天。
浩气清英，
素云缥渺贯无边。
森钉似朝元。
金童玉女传宣。
当时万圣齐会，
大光明罩紫金莲。
群仙谣唱，
诸天欢乐，
尽皆得意忘言。
流霞泛饮，
蟠桃赐宴，
次第留连。
皆秉道德威权。
神通自在，
劫劫未能迁。
冲虚妙，
昊天网极，
象帝之先。
透重玄。
命驾恍惚，
神游掷火，
万里回旋。
四维上下，
八表纵横，
鸾鹤不用挥鞭。
应念随时到了，
无障碍，
自有根源。
看尽清都绛阙，
迈瀛洲紫府笔难传。
瑶台阆苑花前。
瑞云掩映，
百和香风散，
四时不夜春长暖，
处处觉闲。
想因缘，
是一点功圆。
混太虚，
浩劫永绵绵。
任阎浮地，
山摧洞府，
海变桑田。

