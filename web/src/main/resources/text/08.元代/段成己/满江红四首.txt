form=词
tags=

点检花枝，
风雨外、雪堆琼矗。
春去也、朱丝弦断，
鸾胶难续。
眼底光阴容可惜，
旧游回首寻无迹。
对青山、一饷倚枯藤，
滩声急。
人已老，
身犹客。
家在迩，
归犹隔。
纵语音如旧，
形容非昔。
芳草绵绵随意绿，
平波渺渺伤心碧。
到愁来、惟觉酒杯宽，
人间窄。
光景催人，
还又是、西风吹袂。
青镜里、满簪华发，
不堪憔悴。
一月几逢开口笑，
十年滴尽伤时泪。
倩一尊、相对说清愁，
花前醉。
初未识，
名为累。
今始觉，
身如寄。
把闲情换了，
平生豪气。
致主安民非我事，
求田问舍真良计。
看野云、出岫却飞回，
元无意。
料峭东风，
吹醉面、向人如旧。
凝伫立、野禽声里，
无言搔首。
庭下梅花开尽也，
春痕已到江边柳。
待人间、事了觅清欢，
身先朽、菟裘计，
何时有。
林下约，
床头酒。
怕流年不觉，
鬓边还透。
往事不堪重记省，
旧愁未断新愁又。
把春光、分付少年场，
从今后。
谁把秋香，
偏著意、植根姑射。
尘土外、鲜鲜元有，
可人容质。
日久渐随芜共没，
岁寒还与松同洁。
傲新霜、还有两三枝，
天应惜。
巾自漉，
醅微白。
人已老，
欢犹昔。
爱此花不负，
渊明清节。
醉里不知人世换，
悠然独倚西风立。
问一中、时复慰穷途，
何如泣。
以上段成己作品《满江红》共4首
