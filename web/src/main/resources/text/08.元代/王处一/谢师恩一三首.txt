form=未知
tags=

保身功德须圆满。
认取元初面。
早把前程同了干。
三田运度，
二仪交泰，
上下光明贯。
知音推举相邀唤。
此理诚幽远。
皆作天元真法眷。
神超云外，
更留名姓，
记在丹霞观。
出尘同结逍遥伴。
更不争长短。
自有元初真容面。
增延福寿，
妙通玄奥，
品位重迁换。
静调龙虎常交战。
灵宝攒心转。
四大光明同一炼。
升烟降雾，
电驰雷震，
瞥地神童现。
大都七宝真如体。
不可空抛弃。
玉藏常收无根水。
纯阳锻炼，
滴成珠露，
变化真祥瑞。
三般妙物腾空戏。
雪暖金花丽。
无色神容方显异。
鸾骖凤驾，
一升霄汉，
占断清凉位。
福山仁寿堪予羡。
各各施方便。
感得天公垂照管。
迁恩布德，
灭衍消过，
福禄随年转。
搜真去假心无变。
渐渐通修炼。
俱得拿云亲手段。
先亡往逝，
尽令超度，
满却平生愿。
好儿好女心头气。
生死难相替。
不测无常先到你。
皮囊臭烂，
骨骸分散，
空惹冤家泪。
悟来不使心猿戏。
慧剑磨教利。
六贼三尸都趁离。
炎炎紫焰，
载搬丹宝，
上献三清帝。
就中偏许同音耗。
一例谁能晓。
有个人人灵复俏。
攒星步斗，
暗符颠倒。
金书报。
升降朝元道。
碧虚仙眷重迁号。
方喜圆明了。
皓月堂前天风扫。
晴空来往，
我从玄教。
仙无老。
超越蓬莱岛。
三冬凛冽彤云布。
六出飘飞絮。
地冻天寒难进步。
满途冰雪，
唤回童稚，
且向茅庵住。
贵州大醮无推诉。
必要功圆聚。
远逝新亡皆济度。
加持妙道，
展舒云宴，
一会朝元去。
神光欲列真仙法，
道德休轻弃。
默养玄珠无玷＊。
五般光彩，
一轮圆相，
见了生惭愧。
两条玉路分天地。
个内呈嘉瑞。
跃入云霄朝玉帝。
永无生灭，
到兹方契，
般若经中偈。
市民官吏同兴观。
立志皆无倦。
起建丹霞功不浅。
修真修浩，
绝除贪爱，
一点重明显。
混元三界光辉满。
了了登云汉。
下拔存亡都著岸。
施弘正道，
永超无碍，
有个灵童唤。
随缘顺化行方便。
岂敢微生倦。
唯望英豪皆向善。
遵崇内教，
外施洪行，
各把顽心炼。
两肩童子相攀恋。
报应头头显。
家道兴隆多喜宴。
同跻福寿，
永除灾障，
勿昧修真愿。
谢师提挈沉沦外。
生死难交代。
不堕轮回超法界。
诸天运度，
化生无相，
一点圆明在。
荡摇浮世常安泰。
闲把琼芝采。
护法君威力大。
流铃掷火，
扫尘千里，
屏尽诸魔害。
须知尘世光阴短。
当种福兴仙观。
浩劫长存功德案。
添名注寿，
补还愆过，
出了阴司管。
庆云缭绕恩无断。
霞友云朋唤。
共赏仙花香烂熳。
流霞泛饮，
醉归何处，
宴息蓬莱馆。
玉阳一遇疑云断。
不落升沉绊。
试问青州云侣伴。
俱怀妙用，
每持斋施，
步步心香爨。
福星空外明昭焕。
应化真无乱。
宝璧瑶花通内观。
金丹结就，
紫书来诏，
指日登云汉。
以上王处一作品《谢师恩》共13首
