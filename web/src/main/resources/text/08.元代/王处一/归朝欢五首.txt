form=词
tags=

四大圆光攒一簇。
明月清风开慧目。
法身养就道根芽，
仙童身执天花竹。
会弹弦外曲。
本性莹若荆山玉。
乐真欢、闲吟碧洞，
闪出祥烟绿。
苦尽甘来天赐禄。
日月交宫真反覆。
无中别有好家风，
免投胎舍重挥捞。
性灯常照烛。
应化太虚通纯熟。
个灵明、包罗万象。
出离生死辱。
无限神光常围簇。
瑞霭祥云盈满目。
青鸾赤凤舞仙宫。
不投尘世栖凡竹。
性珠明九曲。
静中炼金并炼玉。
做生涯、坐观浮世，
几度黄河绿。
天女天男天衣禄。
仙语仙言仙禀覆。
谢天谢地谢神祗，
免教玉性拖泥漉。
圣真常照烛。
不亏功行丹渐熟。
透晴空、太玄之外，
无宠还无辱。
业尽神生光一簇。
颐养长生真面目。
心目还似月当天，
神清有若风摇竹。
醉唱仙部曲。
更令般载瑶台玉。
透昆宫、星坛月殿，
日射喷  红绿。
不向人间贪福禄。
时得诸天常整覆。
五方霞彩结成雯，
洪波里面金丸漉。
灿烂明胜烛。
七宝九宫光透熟。
转玲珑、刀圭入腹。
不论惊荣辱。
羽盖霓旌满空簇。
暗合朝元真数目。
逍遥自在乐真欢，
何须一派喧丝竹。
洞仙歌雅曲。
佩环时响清韵玉。
做奢华、琼浆玉醴，
不让金杯绿。
宴罢高真重赐禄。
从此灵明无盖覆。
回嗟尘世谩饕外，
皆将根本成波漉。
不知昏性烛。
盖因那边光景熟。
怎超升、复投幽暗，
划地遭凌辱。
玉姹金婴围绕簇。
玉蕊金莲清骨目。
金光笼罩玉鳞龙，
玉泉浇灌金＊竹。
玉锋鸣胜曲。
玉楼金殿金间玉。
玉金交、玉炉金鼎，
焰迸青黄缘。
玉饭金浆非世禄。
玉兔金乌常往覆。
玉山玉海玉乾坤，
玉人玉性无淋漉。
玉蟾明匪烛。
玉乌蟠桃仙果熟。
玉京丹、玉阳服了，
不被诸仙辱。
以上王处一作品《归朝欢》共5首
