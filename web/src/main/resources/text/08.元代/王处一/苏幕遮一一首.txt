form=词
tags=

出家儿，
须决断。
自己搜寻，
不论他人短。
性命休令尘惹绊。
谨谨修持，
独把顽心炼。
养冲和，
神不乱。
点滴灵砂，
搬载登云汉。
玉姹金婴呈手段。
无作无为，
物外真空伴。
李张梁，
听少告。
休恁踌躇，
纵得心颠倒。
每恨玉阳无答报。
似此修行，
何日归蓬岛。
大唐僧，
九度老。
万种难辛，
一志终须到。
东进佛经弘释教。
相契如来，
证果真常道。
劝诸公，
当发誓。
网罟休施，
善处寻生计。
自有神明照察你。
福寿重增，
别享甘甜味。
得真欢，
除浊秽。
一性圆明，
万法都捐弃。
静看灵源生雅致。
返老还童，
占断清凉地。
守灵芽，
搬瑞果。
七宝金莲，
应结长生果。
无作无为成道果。
出离凡笼，
决证真仙果。
老来修，
难成果。
透漏真元，
败坏只园果。
拍手空回没因果。
譬似无常，
速炼全真果。
叹乖夫，
违正道。
巧使机谋，
谗佞奸邪狡。
败坏宗风无处告。
破镜鸱鸢，
和我难分晓。
到如今召集，
谁敢保。
密里藏砒，
反辱全真教。
东海西秦皆被恼。
曹贾莱为，
须有天神报。
叹迷人，
如大醉。
敢使机谋，
争眼谩天地。
杀盗邪淫咒神理。
一向无知，
不顾临时罪。
气归空，
形委废。
性识区区，
走入幽牢里。
无限冤魂谁放你。
鞭棒随身。
蛇狗争吞噬。
我风狂，
真九百。
豁荡乾坤，
爽气犹嫌窄。
大道通融非有隔。
地静天清，
寸步轻轻蓦。
晚云收，
秋月白。
万象参罗，
灿灿流清色。
休道东牟无羽客。
妙用玄机，
得得真常得。
我生来，
元怕死。
固蒂深根，
方证长生位。
一切含灵无稍异。
普愿安全，
此是天公意。
运慈悲，
呈雅瑞。
赫赫云霞，
万道祥光起。
三界高真兴法喜。
护人人，
各各无灾＊。
五明宫，
三光照。
八脉婴儿，
九转通玄妙。
七宝林中常舞跳。
十地玲珑，
一个真欢笑。
杳冥冥，
冥杳杳。
今古诸仙，
永永同相召。
外道天魔都未晓。
方喜圆成，
了了还重了。
彦明姜，
钟子政。
文举先生，
三友於中省。
各发丹诚用得正。
助阐玄门，
转化昌阳境。
玉阳王，
为袖领。
外诱诸公，
结果全真行。
工匠同流须至敬。
感动扶风，
专向蓬莱等。
钟守中，
姜守静。
接引丹阳，
济度诸灵性。
志恳心坚人尽敬。
远近闻风，
一布钦真圣。
到如今，
谁复听。
工匠艰难，
倒把锋芒骋。
多少良材皆弃屏。
先要交钱，
不敢违他命。
以上王处一作品《苏幕遮》共11首
