form=词
tags=

闷托香腑，
泪痕一线红膏溜。
将身错就。
枉把鸳鸯绣。
柳带青青，
攀向行人手。
天知否。
白头相守。
破镜重圆后。
小立娉婷，
歌声低遏行云住。
不胜珠翠。
玉面慵梳洗。
除却姚黄，
魏紫谁堪比。
君描取。
卷中人美。
得似崔徽未。
笑靥多羞，
低头不觉金钗溜。
凭媒将就。
凤枕回双绣。
月地云阶，
何日重携手。
心坚否。
齐眉相守。
愿得从今后。
永夜无聊，
更堪点滴听帘溜。
枕寒难就。
堆乱床衾绣。
人面桃红、还忆擎将手。
君知否。
倚门独守。
又是清明后。
玉体纤柔，
照人滴滴娇波溜。
填词未就。
迟却窗前绣。
一幅花笺，
适与何人手。
还知否。
孤灯坐守。
渐入黄昏后。
以上陆文圭作品《点绛唇》共5首
