birth=
death=

裴度，字中立，河东闻喜人。贞元中擢第，授河阴县尉，迁监察御史，出为河南府功曹，迁起居舍人。宪宗元和六年，以司封员外郎、知制诰，寻转本司郎中，使魏州，还拜中书舍人，改御史中丞，寻兼刑部侍郎。十六年，拜门下侍郎同中书门下平章事。于时讨蔡，度请身自督战，诏以度充淮西宣慰招讨处置使。蔡平，封晋国公，复知政事。为皇甫鎛所构，出为太原尹、北都留守、河东节度使。穆宗长庆元年，河朔复乱，诏度以本官充镇州四面行营招讨使。元稹拜平章事，罢度兵权，充东都留守。寻以守司徒同平章事，复知政事。李逢吉沮之，出为山南西道节度使。敬宗宝历元年，度入觐京师。帝礼遇隆厚，数日宣制，复知政事。文宗立，加门下侍郎，集贤殿大学士，进阶特进，以病恳辞机务，诏加守司徒，兼侍中，充山南东道节度等使。太和八年，以本官判东都尚书省事，充东都留守，进位中书令，寻复兼太原尹、北都留守、河东节度使。度固辞，不允，至镇，病甚，乞还东都养病，诏许还京。卒赠太傅。度状貌不逾中人，而风彩俊爽，占对雄辩，出入中外，经事四朝，以身系国之安危者二十年。集二卷，今编诗一卷。

