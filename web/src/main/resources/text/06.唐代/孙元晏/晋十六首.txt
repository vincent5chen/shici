form=未知
tags=

投箠填江语未终，
谢安乘此立殊功。
三台星烂乾坤在，
且与张华死不同。
吟坐因思郭景纯，
每言穷达似通神。
到头分命难移改，
解脱青襦与别人。
绕床堪壮喝卢声，
似铁容仪众尽惊。
二十七人同举义，
几人全得旧功名。
陆公高论亦由衷，
谦让还惭未有功。
天下忠良人欲尽，
始应交我作三公。
抛舍东山岁月遥，
几施经略挫雄豪。
若非名德喧寰宇，
争得蒲葵价数高。
天命须知岂偶然，
乱臣徒欲用兵权。
圣谟庙略还应别，
浑不消他七宝鞭。
春风濯濯柳容仪，
鹤氅神情举世推。
可惜教君仗旄钺，
枉将心地托牢之。
太尉门庭亦甚高，
王郎名重礼相饶。
自家妻父犹如此，
谁更逢君得折腰。
晋祚安危只此行，
坦之何必苦忧惊。
谢公合定寰区在，
争遣当时事得成。
叔宝羊车海内稀，
山家女婿好风姿。
江东士女无端甚，
看杀玉人浑不知。
发遣将军欲去时，
略无情挠只贪棋。
自从乞与羊昙后，
赌墅功成更有谁。
尚主当初偶未成，
此时谁合更关情。
可怜谢混风华在，
千古翻传禁脔名。
百万兵来逼合肥，
谢玄为将统雄师。
旌旗首尾千余里，
浑不消他一局棋。
容易乘虚逼帝畿，
满江艛橹与旌旗。
卢循若解新亭上，
胜负还应未可知。
江州楼上月明中，
从事同登眺远空。
玉树忽薶千载后，
有谁重此继清风?春暖江南景气新，
子鹅炙美就中珍。
庾家厨盛刘公困，
浑弗相贻也恼人。
以上孙元晏作品《晋》共16首      
