form=未知
tags=

近来逢酒便高歌，
醉舞诗狂渐欲魔。
五斗解酲犹恨少，
十分飞盏未嫌多。
眼前仇敌都休问，
身外功名一任他。
死是等闲生也得，
拟将何事奈吾何。
莫将心事厌长沙，
云到何方不是家。
酒熟餔糟学渔父。
饭来开口似神鸦。
竹枝待凤千茎直，
柳树迎风一向斜。
总被天公沾雨露，
等头成长尽生涯。
霆轰电烻数声频，
不奈狂夫不藉身。
纵使被雷烧作烬，
宁殊埋骨扬为尘。
得成蝴蝶寻花树，
傥化江鱼掉锦鳞。
必若乖龙在诸处，
何须惊动自来人。
安得心源处处安，
何劳终日望林峦。
玉英惟向火中冷，
莲叶元来水上干。
甯戚饭牛图底事，
陆通歌凤也无端。
孙登不语启期乐，
各自当情各自欢。
三十年来世上行，
也曾狂走趁浮名。
两回左降须知命，
数度登朝何处荣。
乞我杯中松叶满，
遮渠肘上柳枝生。
他时定葬烧缸地，
卖与人家得酒盛。

