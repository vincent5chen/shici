form=未知
tags=

谁能听欸乃，
欸乃感人情。
不恨湘波深，
不怨湘水清。
所嗟岂敢道，
空羡江月明。
昔闻扣断舟，
引钓歌此声。
始歌悲风起，
歌竟愁云生。
遗曲今何在，
逸为渔父行。
古昔有遗叹，
所叹何所为。
有国遗贤臣，
万事为冤悲。
所遗非遗望，
所遗非可遗。
所遗非遗用，
所遗在遗之。
嗟嗟山海客，
全独竟何辞。
心非膏濡类，
安得无不遗。
南风发天和，
和气天下流。
能使万物荣，
不能变羁愁。
为愁亦何尔，
自请说此由。
谄竞实多路，
苟邪皆共求。
尝闻古君子，
指以为深羞。
正方终莫可，
江海有沧洲。
援车登陇坂，
穷高遂停驾。
延望戎狄乡，
巡回复悲咤。
滋移有情教，
草木犹可化。
圣贤礼让风，
何不遍西夏。
父子忍猜害，
君臣敢欺诈。
所适今若斯，
悠悠欲安舍。
农臣何所怨，
乃欲干人主。
不识天地心，
徒然怨风雨。
将论草木患，
欲说昆虫苦。
巡回宫阙傍，
其意无由吐。
一朝哭都市，
泪尽归田亩。
谣颂若采之，
此言当可取。
谁知苦贫夫，
家有愁怨妻。
请君听其词，
能不为酸凄。
所怜抱中儿，
不如山下麑。
空念庭前地，
化为人吏蹊。
出门望山泽，
回头心复迷。
何时见府主，
长跪向之啼。
踌蹰古塞关，
悲歌为谁长。
日行见孤老，
羸弱相提将。
闻其呼怨声，
闻声问其方。
方言无患苦，
岂弃父母乡。
非不见其心，
仁惠诚所望。
念之何可说，
独立为凄伤。
借问多寿翁，
何方自修育。
惟云顺所然，
忘情学草木。
始知世上术，
劳苦化金玉。
不见充所求，
空闻肆耽欲。
清和存王母，
潜濩无乱黩。
谁正好长生，
此言堪佩服。
东南三千里，
沅湘为太湖。
湖上山谷深，
有人多似愚。
婴孩寄树颠，
就水捕鷠鲈。
所欢同鸟兽，
身意复何拘。
吾行遍九州，
此风皆已无。
吁嗟圣贤教，
不觉久踌蹰。
尝闻古天子，
朝会张新乐。
金石无全声，
宫商乱清浊。
东惊且悲叹，
节变何烦数。
始知中国人，
耽此亡纯朴。
尔为外方客，
何为独能觉。
其音若或在，
蹈海吾将学。
下客无黄金，
岂思主人怜。
客言胜黄金，
主人然不然。
珠玉成彩翠，
绮罗如婵娟。
终恐见斯好，
有时去君前。
岂知保忠信，
长使令德全。
风声与时茂，
歌颂万千年。
客来自江汉，
云得双大龟。
且言龟甚灵，
问我君何疑。
自昔保方正，
顾尝无妄私。
顺和固鄙分，
全守真常规。
行之恐不及，
此外将何为。
惠恩如可谢，
占问敢终辞。
以上元结作品《系乐府十二首》共12首        
