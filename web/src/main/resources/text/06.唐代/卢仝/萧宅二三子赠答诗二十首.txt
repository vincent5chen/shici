form=未知
tags=

粉末为四体，
春风为生涯。
愿得纷飞去，
与君为眼花。
我生天地间，
颇是往还数。
已效炊爨劳，
我亦不愿住。
君有造化力，
在君一降顾。
我愿拔黄泉，
轻举随君去。
君是轻薄子，
莫窥君子肠。
且须看雀儿，
雀儿衔尔将。
遍索天地间，
彼此最痴癖。
主人幸未来，
与君为莫逆。
嵩山未必怜兰兰，
兰兰已受郎君恩。
不须刷帚跳踪走，
只拟兰浪出其门。
虾蟆蟆，
叩头莫语人闻声。
扬州虾蚬忽得便，
腥臊臭秽逐我行。
我身化作青泥坑。
改邑不改井，
此是井卦辞。
井公莫怪惊，
说我成憨痴。
我纵有神力，
争敢将公归。
扬州恶百姓，
疑我卷地皮。
我有水竹庄，
甚近嵩之巅。
是君归休处，
可以终天年。
虽有提携劳，
不忧粮食钱。
但恐主人心，
疑我相钓竿。
扬州驳杂地，
不辨龙蜥蜴。
客身正干枯，
行处无膏泽。
太山道不远，
相庇实无力。
君若随我行，
必有煎茶厄。
石公说道理，
句句出凡格。
相知贵知心，
岂恨主为客。
过须归去来，
旦晚上无厄。
主人诚贤人，
多应不相责。
竹下青莎中，
细长三四片。
主人虽不归，
长见主人面。
兰兰是小草，
不怕郎君骂。
愿得随君行，
暂到嵩山下。
石报孤竹君，
此客甚高调。
共我相共痴，
不怕主人天下笑。
我非蛱蝶儿，
我非桃李枝。
不要儿女扑，
不要春风吹。
苔藓印我面，
雨露皴我皮。
此故不嫌我，
突兀蒙相知。
此客即西归，
我心徒依依。
我欲随客去，
累重不解飞。
知弟虚心亦待客，
此客何以共报之。
启母是诸母，
三十六峰是诸父。
知君家近父母家，
小人安得不怀土。
怜君与我金石交，
君归可得共载否。
小人无以报君恩，
使君池亭风月古。
竹弟虽让客，
不敢当客恩。
自惭埋没久，
满面苍苔痕。
自顾拨不转，
何敢当主人。
竹弟有清风，
可以娱嘉宾。
主人若知我，
应喜我结得君。
主人不知我，
我住何求于主人。
我在天地间，
自是一片物。
可得杠压我，
使我头不出。
凡有水竹处，
我曹长先行。
愿君借我一勺水，
与君昼夜歌德声。
竹弟谢石兄，
清风非所任。
随分有萧瑟，
实无坚重心。
我本泰山阿，
避地到南国。
主人欲移家，
我亦要归北。
上客幸先归，
愿托归飞翼。
唯将翛翛风，
累路报恩德。
以上卢仝作品《萧宅二三子赠答诗二十首》共20首        
