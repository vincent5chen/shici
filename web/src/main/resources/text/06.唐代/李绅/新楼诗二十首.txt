form=未知
tags=

开花占得春光早，
雪缀云装万萼轻。
凝艳拆时初照日，
落英频处乍闻莺。
舞空柔弱看无力，
带月葱茏似有情。
多事东风入闺闼，
尽飘芳思委江城。
蔷薇繁艳满城阴，
烂熳开红次第深。
新蕊度香翻宿蝶，
密房飘影戏晨禽。
窦闺织妇惭诗句，
南国佳人怨锦衾。
风月寂寥思往事，
暮春空赋白头吟。
绿波春水湖光满，
丹槛连楹碧嶂遥。
兰鹢对飞渔棹急，
彩虹翻影海旗摇。
斗疑斑虎归三岛，
散作游龙上九霄。
鼍鼓若雷争胜负，
柳堤花岸万人招。
杜鹃如火千房拆，
丹槛低看晚景中。
繁艳向人啼宿露，
落英飘砌怨春风。
早梅昔待佳人折，
好月谁将老子同。
惟有此花随越鸟，
一声啼处满山红。
一峰凝黛当明镜，
十仞乔松倚翠屏。
秋月满时侵兔魄，
素波摇处动龟形。
旧深崖谷藏仙岛，
新结楼台起佛扃。
不学大蛟凭水怪，
等闲雪雨害生灵。
海榴亭早开繁蕊，
光照晴霞破碧烟。
高近紫霄疑菡萏，
迥依江月半婵娟。
怀芳不作翻风艳，
别萼犹含泣露妍。
摇落旧丛云水隔，
不堪行坐数流年。
海边佳树生奇彩，
知是仙山取得栽。
琼蕊籍中闻阆苑，
紫芝图上见蓬莱。
浅深芳萼通宵换，
委积红英报晓开。
寄语春园百花道，
莫争颜色泛金杯。
最深城郭在人烟，
疑借壶中到梵天。
岩树桂花开月殿，
石楼风铎绕金仙。
地无尘染多灵草，
室鉴真空有定泉。
应是法宫传觉路，
使无烦恼见青莲。
江城雾敛轻霜早，
园橘千株欲变金。
朱实摘时天路近，
素英飘处海云深。
惧同枳棘愁迁徙，
每抱馨香委照临。
怜尔结根能自保，
不随寒暑换贞心。
灵汜桥边多感伤，
分明湖派绕回塘。
岸花前后闻幽鸟，
湖月高低怨绿杨。
能促岁阴惟白发，
巧乘风马是春光。
何须化鹤归华表，
却数凋零念越乡。
银地溪边遇衲师，
笑将花宇指潜知。
定观玄度生前事，
不道灵山别后期。
真相有无因色界，
化城兴灭在莲基。
好令沧海龙宫子，
长护金人旧浴池。
为怜湖水通宵望，
不学樊杨却月楼。
惟待素规澄满镜，
莫看纤魄挂如钩。
卷帘方影侵红烛，
绕竹斜晖透碧流。
萧瑟晓风闻木落，
此时何异洞庭秋。
东南旧美凌霜操，
五月凝阴入坐寒。
烟惹翠梢含玉露，
粉开春箨耸琅玕。
莫令戏马童儿见，
试引为龙道士看。
知尔结根香实在，
凤凰终拟下云端。
石桥峰上栖玄鹤，
碧阙岩边荫羽人。
冰叶万条垂碧实，
玉珠千日保青春。
月中泣露应同浥，
涧底侵云尚有尘。
徒使茯苓成琥珀，
不为松老化龙鳞。
烟波野寺经过处，
水国苍茫梦想中。
云散浦间江月迥，
日曛洲渚海潮通。
坐看鱼鸟沈浮远，
静见楼台上下同。
闻道化城方便喻，
只应从此到龙宫。
乌盈兔缺天涯迥，
鹤背松梢拂槛低。
湖镜坐隅看匣满，
海涛生处辨云齐。
夕岚明灭江帆小，
烟树苍茫客思迷。
萧索感心俱是梦，
九天应共草萋萋。
戎容罢引旌旗卷，
朱户褰开雉堞高。
山耸翠微连郡阁，
地临沧海接灵鳌。
坐疑许宅驱鸡犬，
笑类樊妻化羽毛。
惆怅桂枝零落促，
莫思方朔种仙桃。
寺深松桂无尘事，
地接荒郊带夕阳。
啼鸟歇时山寂寂，
野花残处月苍苍。
绛纱凝焰开金像，
清梵销声闭竹房。
丘垄渐平边茂草，
九原何处不心伤。
削平水土穷沧海，
畚锸东南尽会稽。
山拥翠屏朝玉帛，
穴通金阙架云霓。
秘文镂石藏青壁，
宝检封云化紫泥。
清庙万年长血食，
始知明德与天齐。
绿荷舒卷凉风晓，
红萼开萦紫菂重。
游女汉皋争笑脸，
二妃湘浦并愁容。
自含秋露贞姿结，
不竞春妖冶态秾。
终恐玉京仙子识，
却将归种碧池峰。
以上李绅作品《新楼诗二十首》共20首        
