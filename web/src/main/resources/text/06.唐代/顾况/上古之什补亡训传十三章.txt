form=未知
tags=

采采者蜡，
于泉谷兮。
煌煌中堂，
烈华烛兮。
新歌善舞，
弦柱促兮；
荒岩之人，
自取其毒兮。
持斧持斧，
无剪我松柏兮。
囝生闽方，
闽吏得之，
乃绝其阳。
为臧为获，
致金满屋。
为髡为钳，
如视草木。
天道无知，
我罹其毒。
神道无知。
彼受其福。
郎罢别囝，
吾悔生汝。
及汝既生，
人劝不举。
不从人言，
果获是苦，
囝别郎罢，
心摧血下。
隔地绝天，
乃至黄泉，
不得在郎罢前。
陵霜之华，
我心忧嗟。
阴之胜矣，
而阳不加。
坱轧陶钧，
乃帝乃神，
乃舒乃屯。
烈烈严秋，
熙熙阳春，
职生有伦。
今华发非其辰，
辰属东方之仁，
遐想三五。
黄帝登云，
尧年百馀。
二仪分位，
六气不渝。
二景如璧，
五星如珠。
陵霜之华兮，
何不妄敷。
遐哉上古，
生弃与柱。
句龙是生，
乃有甫田。
惟彼甫田，
有万斯年。
开利之源。
无乃塞源。
一廛亦官，
百廛亦官，
啬夫孔艰。
浸兮暵兮，
申有螽兮。
惟馨祀是患，
岂止馁与寒。
啬夫咨咨，
禾秀盛苗衰。
耕之耰之，
袯襫锄犁，
手胼足胝。
水之蛭螾，
吮喋我肌。
我姑自思，
胡不奋飞。
东人利百，
西人利百。
有匪我心，
胡为不易。
河水活活，
万人逐末。
俾尔之愉悦兮。
十月之郊，
群木肇生。
阳潜地中，
舒达句萌。
曀其蔚兮，
不可以游息。
乃熂蒺藜，
乃夷荆棘，
乃繇彼曲直，
匠氏度思。
登斧以时，
泽梁蓁蓁。
无或夭枝，
有巨根蒂。
生混茫际，
呼吸群籁。
万人挥斤，
坎坎有厉。
陆迁水济，
百力殚弊。
审方面势，
姑博其制，
作为公室。
公室既成，
御燥湿风日。
栋之斯厚，
榱之斯密。
如翼于飞，
如鳞栉比。
缭以周墉。
墄以崇阶。
俯而望之，
矗与云齐。
石肃砆石肃砆，
藻井旋题。
丹素之燝兮，
椒桂之馥兮。
高阁高阁，
珠缀结络。
金铺烂若，
不集于鸟雀。
绘事告毕，
宾筵秩秩，
乃命旨酒琴瑟。
琴瑟在堂，
莫不静谧。
周环掩辟，
仰不漏日。
冬日严凝。
言纳其阳，
和风载升。
夏日郁蒸，
言用于阴，
凉风飒兴。
有匪君子，
自贤不已，
乃梦乘舟，
乃梦乘车。
梦人占之，
更爽其居。
炎炎则移，
皎皎则亏。
木实之繁兮，
明年息枝。
爰处若思，
胡宁不尔思。
苏方之赤，
在胡之舶，
其利乃博。
我土旷兮，
我居阗兮，
我衣不白兮。
朱紫烂兮，
传瑞晔兮。
相唐虞之维百兮。
我行自东，
山海其空，
旅棘有丛；
我行自西，
垒与云齐，
雨雪凄凄；
我行自南，
烈火满林，
日中无禽，
雾雨淫淫；
我行自北，
烛龙寡色，
何枉不直。
我忧京京，
何道不行兮？
燕燕于巢，
缀葺维戊。
甲兮乙兮，
不宜有谬。
飞龙在天，
云掩于斗。
曷日于雨，
乃曰庚午。
彼日之差，
亦孔斯丑。
昔在羲和，
湎淫不修。
我筮我龟，
莫我告繇。
胤乃征之，
彝伦九畴。
君子授律，
是祃是禷。
三五不备，
罔克攸遂。
惠此蒸人，
毋废尔事。
尔莫我从，
维来者是冀。
筑城登登，
于以作固。
咨尔寺兮，
发郊外冢墓。
死而无知，
犹或不可；
若其有知，
惟上帝是愬。
筑城奕奕，
于以固敌。
咨尔寺兮，
发郊外冢甓。
死而无知，
犹或不可。
若其有知，
惟上帝是谪。
左车有庆，
万人犹病。
曷可去之，
于党孔盛。
敏尔之生，
胡为波迸。
左车有赫，
万人毒螫。
曷可去之，
于党孔硕。
敏尔之生，
胡为草戚。
以上顾况作品《上古之什补亡训传十三章》共13首        
