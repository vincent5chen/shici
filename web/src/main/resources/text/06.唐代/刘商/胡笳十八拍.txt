form=未知
tags=

忆昔私家恣娇小，
远取珍禽学驯扰。
如今沦弃念故乡，
悔不当初放林表。
朔风萧萧寒日暮，
星河寥落胡天晓。
旦夕思归不得归，
愁心想似笼中鸟。
马上将余向绝域，
厌生求死死不得。
戎羯腥膻岂是人，
豺狼喜怒难姑息。
行尽天山足霜霰，
风土萧条近胡国。
万里重阴鸟不飞，
寒沙莽莽无南北。
当日苏武单于问，
道是宾鸿解传信。
学他刺血写得书，
书上千重万重恨。
髯胡少年能走马，
弯弓射飞无远近。
遂令边雁转怕人，
绝域何由达方寸。
怪得春光不来久，
胡中风土无花柳。
天翻地覆谁得知，
如今正南看北斗。
姓名音信两不通，
终日经年常闭口。
是非取与在指撝，
言语传情不如手。
男儿妇人带弓箭，
塞马蕃羊卧霜霰。
寸步东西岂自由，
偷生乞死非情愿。
龟兹觱篥愁中听，
碎叶琵琶夜深怨。
竟夕无云月上天，
故乡应得重相见。
如羁囚兮在缧绁，
忧虑万端无处说。
使余刀兮剪余发，
食余肉兮饮余血。
诚知杀身愿如此，
以余为妻不如死。
早被蛾眉累此身，
空悲弱质柔如水。
归来故乡见亲族，
田园半芜春草绿。
明烛重燃煨烬灰，
寒泉更洗沈泥玉。
载持巾栉礼仪好，
一弄丝桐生死足。
出入关山十二年，
哀情尽在胡笳曲。
破瓶落井空永沈，
故乡望断无归心。
宁知远使问姓名，
汉语泠泠传好音。
梦魂几度到乡国，
觉后翻成哀怨深。
如今果是梦中事，
喜过悲来情不任。
去时只觉天苍苍，
归日始知胡地长。
重阴白日落何处，
秋雁所向应南方。
平沙四顾自迷惑，
远近悠悠随雁行。
征途未尽马蹄尽，
不见行人边草黄。
恨凌辱兮恶腥膻，
憎胡地兮怨胡天。
生得胡儿欲弃捐，
及生母子情宛然。
貌殊语异憎还爱，
心中不觉常相牵。
朝朝暮暮在眼前，
腹生手养宁不怜。
行尽胡天千万里，
唯见黄沙白云起。
马饥跑雪衔草根，
人渴敲冰饮流水。
燕山仿佛辨烽戍，
鼙鼓如闻汉家垒。
努力前程是帝乡，
生前免向胡中死。
童稚牵衣双在侧，
将来不可留又忆。
还乡惜别两难分，
宁弃胡儿归旧国。
山川万里复边戍，
背面无由得消息。
泪痕满面对残阳，
终日依依向南北。
莫以胡儿可羞耻，
恩情亦各言其子。
手中十指有长短，
截之痛惜皆相似。
还乡岂不见亲族，
念此飘零隔生死。
南风万里吹我心，
心亦随风度辽水。
叹息襟怀无定分，
当时怨来归又恨。
不知愁怨情若何，
似有锋铓扰方寸。
悲欢并行情未快，
心意相尤自相问。
不缘生得天属亲，
岂向仇雠结恩信。
日来月往相催迁，
迢迢星岁欲周天。
无冬无夏卧霜霰，
水冻草枯为一年。
汉家甲子有正朔，
绝域三光空自悬。
几回鸿雁来又去，
肠断蟾蜍亏复圆。
山川路长谁记得，
何处天涯是乡国。
自从惊怖少精神，
不觉风霜损颜色。
夜中归梦来又去，
朦胧岂解传消息。
漫漫胡天叫不闻，
明明汉月应相识。
水头宿兮草头坐，
风吹汉地衣裳破。
羊脂沐发长不梳，
羔子皮裘领仍左。
狐襟貉袖腥复膻，
昼披行兮夜披卧。
毡帐时移无定居，
日月长兮不可过。
以上刘商作品《胡笳十八拍》共17首        
