form=未知
tags=

家著累仁，
门昭积善。
瑶篚既列，
金县式展。
涂山懿戚，
妫汭崇姻。
祠筵肇启，
祭典方申。
礼以备物，
乐以感神。
用隆敦叙，
载穆彝伦。
昭昭竹殿开，
奕奕兰宫启。
懿范隆丹掖，
殊荣辟朱邸。
六佾荐徽容，
三簋陈芳醴。
万石覃贻厥，
分珪崇祖祢。
名隆五岳，
秩映三台。
严祠已备，
睟影方回。
道赫梧宫，
悲盈蒿里。
爰赐徽烈，
载敷嘉祀。
享洽四时，
规陈二簋。
灵应昭格，
神其戾止。
穆穆天子，
告成岱宗。
大裘如濡，
执珽有颙。
乐以平志，
礼以和容。
上帝临我，
云胡肃邕。
灵具醉，
杳熙熙。
灵将往，
眇禗禗。
顾明德，
吐正辞。
烂遗光，
流祯祺。
惟以明发，
有怀载殷。
乐盈而反，
礼顺其禋。
立清以献，
荐欲是亲。
于穆不已，
裒对斯臻。
黄祇是祗，
我其夙夜。
寅畏诚絜，
匪遑宁舍。
礼以琮玉，
荐厥茅藉。
念兹降康，
胡宁克暇。
崇牙树羽延调露，
旋宫扣律掩承云。
诞敷懿德昭神武，
载集丰功表睿文。
五齐兼酌，
百羞具陈。
乐终广奏，
礼毕崇禋。
明鉴万宇，
照临兆人。
永流洪庆，
式动曦轮。
惟圣格天，
惟明飨日。
帝郊肆类，
王宫戒吉。
珪奠春舒，
钟歌晓溢。
礼云克备，
斯文有秩。
太阳朝序，
王宫有仪。
蟠桃彩驾，
细柳光驰。
轩祥表合，
汉历彰奇。
礼和乐备，
神其降斯。
晨仪式荐，
明祀惟光。
神物爰止，
灵晖载扬。
玄端肃事，
紫幄兴祥。
福履攸假，
于昭允王。
清庙奕奕，
和乐雍雍。
器尊牺象，
礼属宗公。
白水方祼，
黄流在中。
谟明之德，
万古清风。
四时有典，
百事来祭。
尊祖奉宗，
严禋大帝。
礼先苍璧，
奠币黝制。
于斯万年，
熙成帝系。
元精回复，
灵贶繁滋。
风洒兰路，
云摇桂旗。
高丘缅邈，
凉部逶迟。
瞻望靡及，
缠绵永思。
閟宫静谧，
合乐周张。
泰奠始献，
百末重觞。
震澹存诚，
庶几迪尝。
遥源之祚，
天汉灵长。
惟清惟肃，
靡闻靡见。
举备九成，
俯终三献。
庆彰曼寿，
胙彻嘉荐。
瘗玉埋牲，
礼神斯遍。
元尊九德，
佐尧光宅。
烈祖太宗，
方周作伯。
响怀霜露，
乐变金石。
白云清风，
仿佛来格。
盛牲实俎，
涓选休成。
鼎煁阳燧，
玉盥阴精。
有飶嘉豆，
既和大羹。
侑以清乐，
细齐人情。
高庙明灵再启图，
金根玉辂幸神都。
巢阿丹凤衔书命，
入昴飞星献宝符。
正换熏弦娱赤子，
忽登仙驾泣苍梧。
荐樱鹤馆笳箫咽，
酌鬯金楹剑佩趋。
星俎云罍兼鲁礼，
朱干象箾杂巴渝。
氤氲龙麝交青琐，
仿佛钖銮下蕊珠。
荐豆奉觞亲玉几，
配天合祖耀璿枢。
受禧饮酒皇欢洽，
仰俟余灵泰九区。
黍稷斯馨，
祖德惟明。
蛇告赤帝，
龟谋大横。
云行雨施，
天成地平。
造我家邦，
斡我璿衡。
陶匏在御，
醍盎惟精。
或戛或击，
载炮载烹。
饮福受胙，
舞降歌迎。
滔滔不竭，
洪惟水行。
天降祥，
汉祚昌。
火炎上，
水灵长。
建庙社，
洁蒸尝。
罗钟石，
俨珩璜。
陈玉豆，
酌金觞。
气昭感，
德馨香。
祗洛汭，
瞻晋阳。
降吾祖，
福穰穰。
明明我祖，
天集休明。
神母夜哭，
彤云昼兴。
笾豆有践，
管籥斯登。
孝孙致告，
神其降灵。
运极金行谢，
天资水德隆。
礼神鄜畤馆，
布政未央宫。
诘旦备明祀，
登歌答茂功。
云轩临降久，
星俎荐陈丰。
霭霭沉檀雾，
锵锵环佩风。
荧煌升藻藉，
肸蚃转珠栊。
尊祖咸韶备，
贻孙书轨同。
京坻长有积，
宗社享无穷。
罘罳晓唱鸡人，
三牲八簋斯陈。
雾集瑶阶琐闼，
香生绮席华茵。
珠佩貂珰熠爚，
羽旄干戚纷纶。
酌鬯既终三献，
凝旒何止千春。
阿阁长栖彩凤，
郊宫叠奏祥麟。
赤伏英灵未泯，
玄圭运祚重新。
玉斝牺樽潋滟，
龙旗凤辖逡巡。
瞻望月游冠冕，
犹疑苍野回轮。
帝业光扬，
皇图翕赫。
圣德孔彰，
神功不测。
信及豚鱼，
恩沾动植。
懿范鸿名，
传之万亿。
艰难王业，
返正皇唐。
先天再造，
却日重光。
汉绍世祖，
夏资少康。
功成德茂，
率祀无疆。
晋国肇兴，
雄图再固。
黼黻帝道，
金玉王度。
皇天无亲，
惟德是辅。
载诞英明，
永光圣祚。
仁君御宇，
寰海谧清。
运符武德，
道协文明。
九成式叙，
百度惟贞。
金门积庆，
玉叶传荣。
庆传瓒祚，
位正瑶图。
功宣四海，
化被八区。
静彰帝道，
动合乾符。
千秋万祀，
永荷昭苏。
懿彼明德，
赫赫煌煌。
名高阃域，
功著旗常。
道符休泰，
运叶祺祥。
庆传万祀，
以播耿光。
坤元至德，
品物资生。
神凝博厚，
道协高明。
列镇五岳，
环流四瀛。
于何不载，
万宝斯成。
玉币牲牷分荐享，
羽旄干戚递成容。
一德惟宁两仪泰，
三才保合四时邕。
坤厚载物，
德柔垂祉。
九域咸雍，
四溟为纪。
敬因良节，
虔修阴祀。
广乐式张，
灵其降止。
乐备金石，
礼光尊俎。
大享爰终，
洪休是举。
雨零感节，
云飞应序
