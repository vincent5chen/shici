form=未知
tags=

自古多征战，
由来尚甲兵。
长驱千里去，
一举两蕃平。
按剑从沙漠，
歌谣满帝京。
寄言天下将，
须立武功名。
云送关西雨，
风传渭北秋。
孤灯然客梦，
寒杵捣乡愁。
西去轮台万里馀，
故乡音耗日应疏。
陇山鹦鹉能言语，
为报闺人数寄书。
莫以今时宠，
宁无旧日恩。
看花满眼泪，
不共楚王言。
闺烛无人影，
罗屏有梦魂。
近来音耗绝，
终日望应门。
泪滴珠难尽，
容残玉易销。
傥随明月去，
莫道梦魂遥。
闺烛无人影，
罗屏有梦魂。
近来音耗绝，
终日望君门。
昨见春条绿，
那知秋叶黄。
蝉声犹未断，
寒雁已成行。
金谷园中柳，
春来已舞腰。
那堪好风景，
独上洛阳桥。
何处堪愁思，
花间长乐宫。
君王不重客，
泣泪向春风。
音书杜绝白狼西，
桃李无颜黄鸟啼。
寒鸟春深归去尽，
出门肠断草萋萋。
欲使传消息，
空书意不任。
寄君明月镜，
偏照故人心。
可怜天上桂花孤，
试问姮娥更要无。
月宫幸有闲田地，
何不中央种两株。
亭亭孤月照行舟，
寂寂长江万里流。
乡国不知何处是，
云山漫漫使人愁。
杨柳千寻色，
桃花一苑芳。
风吹入帘里，
惟有惹衣香。
南陌春风早，
东邻去日斜。
千花开瑞锦，
香扑美人车。
长乐青门外，
宜春小苑东。
楼开万户上，
人向百花中。
曾闻瀚海使难通，
幽闺少妇罢裁缝。
缅想边庭征战苦，
谁能对镜治愁容。
久戍人将老，
须臾变作白头翁。
入夜秋砧动，
千门起四邻。
不缘楼上月，
应为陇头人。
扬子谭经去，
淮王载酒过。
醉来啼鸟唤，
坐久落花多。
此别难重陈，
花深复变人。
来时梅覆雪，
去日柳含春。
物候催行客，
归途淑气新。
剡川今已远，
魂梦暗相亲。
朔风吹叶雁门秋，
万里烟尘昏戍楼。
征马长思青海北，
胡笳夜听陇山头。
开箧泪沾襦，
见君前日书。
夜台空寂寞，
犹见紫云车。
汉家宫里柳如丝，
上苑桃花连碧池。
圣寿已传千岁酒，
天文更赏百僚诗。
共得烟霞径，
东归山水游。
萧萧望林夜，
寂寂坐中秋。
香气传空满，
妆花映薄红。
歌声天仗外，
舞态御楼中。
分野中峰变，
阴晴众壑殊。
欲投人处宿，
隔浦问樵夫。
玉管朝朝弄，
清歌日日新。
折花当驿路，
寄与陇头人。
明月照秋叶，
西风响夜砧。
强言徒自乱，
往事不堪寻。
鸳鸯殿里笙歌起，
翡翠楼前出舞人。
唤上紫微三五夕，
圣明方寿一千春。
坐对银釭晓，
停留玉箸痕。
君门常不见，
无处谢前恩。
曙月当窗满，
征人出塞遥。
画楼终日闭，
清管为谁调。
三秋陌上早霜飞，
羽猎平田浅草齐。
锦背苍鹰初出按，
五花骢马喂来肥。
树发花如锦，
莺啼柳若丝。
更逢欢宴地，
愁见别离时。
秋来四面足风沙，
塞外征人暂别家。
千里不辞行路远，
时光早晚到天涯。
汉兵出顿金微，
照日明光铁衣。
百里火幡焰焰，
千行云骑騑騑。
蹙踏辽河自竭，
鼓噪燕山可飞。
正属四方朝贺，
端知万舞皇威。
少年胆气凌云，
共许骁雄出群。
匹马城南挑战，
单刀蓟北从军。
一鼓鲜卑送款，
五饵单于解纷。
誓欲成名报国，
羞将开口论勋。
雁来书不至，
月照独眠房。
贱妾多愁思，
不堪秋夜长。
蟋蟀鸣洞房，
梧桐落金井。
为君裁舞衣，
天寒剪刀冷。
妾有罗衣裳，
秦王在时作。
为舞春风多，
秋来不堪着。
长安二月柳依依，
西出流沙路渐微。
阏氏山上春光少，
相府庭边驿使稀。
三秋大漠冷溪山，
八月严霜变草颜。
卷旆风行宵渡碛，
衔枚电扫晓应还。
昨夜遥欢出建章，
今朝缀赏度昭阳。
传声莫闭黄金屋，
为报先开白玉堂。
日晚笳声咽戍楼，
陇云漫漫水东流。
行人万里向西去，
满目关山空恨愁。
行乐三阳早，
芳菲二月春。
闺中红粉态，
陌上看花人。
君住孤山下，
烟深夜径长。
辕门渡绿水，
游苑绕垂杨。
千年一遇圣明朝，
愿对君王舞细腰。
乍可当熊任生死，
谁能伴凤上云霄。
千门今夜晓初晴，
万里天河彻帝京。
璨璨繁星驾秋色，
棱棱霜气韵钟声。
细草河边一雁飞，
黄龙关里挂戎衣。
为受明王恩宠甚，
从事经年不复归。
昨日卢梅塞口，
整见诸人镇守。
都护三年不归，
折尽江边杨柳。
玉关征戍久，
空闺人独愁。
寒露湿青苔，
别来蓬鬓秋。
人坐青楼晚，
莺语百花时。
愁人多自老，
肠断君不知。
自从君去远巡边，
终日罗帏独自眠。
看花情转切，
揽镜泪如泉。
一自离君后，
啼多双脸穿。
何时狂虏灭，
免得更留连。
私言切语谁人会，
海燕双飞绕画梁。
君学秋胡不相识，
妾亦无心去采桑。
猛将关西意气多，
能骑骏马弄雕戈。
金鞍宝
